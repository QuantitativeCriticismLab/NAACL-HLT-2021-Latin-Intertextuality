<ov. met. 4.1>	At non Alcithoe Minyeias orgia censet
<ov. met. 4.2>	accipienda dei, sed adhuc temeraria Bacchum
<ov. met. 4.3>	progeniem negat esse Iovis, sociasque sorores
<ov. met. 4.4>	inpietatis habet. Festum celebrare sacerdos
<ov. met. 4.5>	inmunesque operum famulas dominasque suorum
<ov. met. 4.6>	pectora pelle tegi, crinales solvere vittas,
<ov. met. 4.7>	serta coma, manibus frondentes sumere thyrsos
<ov. met. 4.8>	iusserat, et saevam laesi fore numinis iram
<ov. met. 4.9>	vaticinatus erat. Parent matresque nurusque
<ov. met. 4.10>	telasque calathosque infectaque pensa reponunt,
<ov. met. 4.11>	turaque dant Bacchumque vocant Bromiumque Lyaeumque
<ov. met. 4.12>	ignigenamque satumque iterum solumque bimatrem:
<ov. met. 4.13>	additur his Nyseus indetonsusque Thyoneus,
<ov. met. 4.14>	et cum Lenaeo genialis consitor uvae,
<ov. met. 4.15>	Nycteliusque Eleleusque parens et Iacchus et Euhan,
<ov. met. 4.16>	et quae praeterea per Graias plurima gentes
<ov. met. 4.17>	nomina, Liber, habes. Tibi enim inconsumpta iuventa est,
<ov. met. 4.18>	tu puer aeternus, tu formosissimus alto
<ov. met. 4.19>	conspiceris caelo, tibi, cum sine cornibus adstas,
<ov. met. 4.20>	virgineum caput est. Oriens tibi victus, adusque
<ov. met. 4.21>	decolor extremo qua tingitur India Gange:
<ov. met. 4.22>	Penthea tu, venerande, bipenniferumque Lycurgum
<ov. met. 4.23>	sacrilegos mactas, Tyrrhenaque mittis in aequor
<ov. met. 4.24>	corpora, tu biiugum pictis insignia frenis
<ov. met. 4.25>	colla premis lyncum; bacchae satyrique sequuntur,
<ov. met. 4.26>	quique senex ferula titubantes ebrius artus
<ov. met. 4.27>	sustinet et pando non fortiter haeret asello.
<ov. met. 4.28>	Quacumque ingrederis, clamor iuvenalis et una
<ov. met. 4.29>	femineae voces inpulsaque tympana palmis
<ov. met. 4.30>	concavaque aera sonant longoque foramine buxus.
<ov. met. 4.31>	"Placatus mitisque" rogant Ismenides "adsis,"
<ov. met. 4.32>	iussaque sacra colunt. Solae Minyeides intus
<ov. met. 4.33>	intempestiva turbantes festa Minerva
<ov. met. 4.34>	aut ducunt lanas, aut stamina pollice versant,
<ov. met. 4.35>	aut haerent telae famulasque laboribus urgent.
<ov. met. 4.36>	E quibus una levi deducens pollice filum
<ov. met. 4.37>	"dum cessant aliae commentaque sacra frequentant,
<ov. met. 4.38>	nos quoque, quas Pallas, melior dea, detinet" inquit,
<ov. met. 4.39>	"utile opus manuum vario sermone levemus:
<ov. met. 4.40>	perque vices aliquid, quod tempora longa videri
<ov. met. 4.41>	non sinat, in medium vacuas referamus ad aures."
<ov. met. 4.42>	Dicta probant primamque iubent narrare sorores.
<ov. met. 4.43>	Illa, quid e multis referat (nam plurima norat),
<ov. met. 4.44>	cogitat et dubia est, de te, Babylonia, narret,
<ov. met. 4.45>	Derceti, quam versa squamis velantibus artus
<ov. met. 4.46>	stagna Palaestini credunt motasse figura;
<ov. met. 4.47>	an magis, ut sumptis illius filia pennis
<ov. met. 4.48>	extremos albis in turribus egerit annos;
<ov. met. 4.49>	nais an ut cantu nimiumque potentibus herbis
<ov. met. 4.50>	verterit in tacitos iuvenalia corpora pisces,
<ov. met. 4.51>	donec idem passa est; an, quae poma alba ferebat,
<ov. met. 4.52>	ut nunc nigra ferat contactu sanguinis arbor.
<ov. met. 4.53>	Hoc placet, hanc, quoniam vulgaris fabula non est,
<ov. met. 4.54>	talibus orsa modis, lana sua fila sequente:
<ov. met. 4.55>	"Pyramus et Thisbe, iuvenum pulcherrimus alter,
<ov. met. 4.56>	altera, quas oriens habuit, praelata puellis,
<ov. met. 4.57>	contiguas tenuere domos, ubi dicitur altam
<ov. met. 4.58>	coctilibus muris cinxisse Semiramis urbem.
<ov. met. 4.59>	Notitiam primosque gradus vicinia fecit:
<ov. met. 4.60>	tempore crevit amor. Taedae quoque iure coissent:
<ov. met. 4.61>	sed vetuere patres. Quod non potuere vetare,
<ov. met. 4.62>	ex aequo captis ardebant mentibus ambo.
<ov. met. 4.63>	Conscius omnis abest: nutu signisque loquuntur,
<ov. met. 4.64>	quoque magis tegitur, tectus magis aestuat ignis.
<ov. met. 4.65>	Fissus erat tenui rima, quam duxerat olim,
<ov. met. 4.66>	cum fieret paries domui communis utrique.
<ov. met. 4.67>	Id vitium nulli per saecula longa notatum
<ov. met. 4.68>	(quid non sentit amor?) primi vidistis amantes,
<ov. met. 4.69>	et vocis fecistis iter; tutaeque per illud
<ov. met. 4.70>	murmure blanditiae minimo transire solebant.
<ov. met. 4.71>	Saepe, ubi constiterant hinc Thisbe, Pyramus illinc,
<ov. met. 4.72>	inque vices fuerat captatus anhelitus oris,
<ov. met. 4.73>	"invide" dicebant "paries, quid amantibus obstas?
<ov. met. 4.74>	quantum erat, ut sineres toto nos corpore iungi,
<ov. met. 4.75>	aut hoc si nimium est, vel ad oscula danda pateres?
<ov. met. 4.76>	Nec sumus ingrati: tibi nos debere fatemur,
<ov. met. 4.77>	quod datus est verbis ad amicas transitus aures."
<ov. met. 4.78>	Talia diversa nequiquam sede locuti
<ov. met. 4.79>	sub noctem dixere "vale" partique dedere
<ov. met. 4.80>	oscula quisque suae non pervenientia contra.
<ov. met. 4.81>	Postera nocturnos aurora removerat ignes,
<ov. met. 4.82>	solque pruinosas radiis siccaverat herbas:
<ov. met. 4.83>	ad solitum coiere locum. Tum murmure parvo
<ov. met. 4.84>	multa prius questi, statuunt, ut nocte silenti
<ov. met. 4.85>	fallere custodes foribusque excedere temptent,
<ov. met. 4.86>	cumque domo exierint, urbis quoque tecta relinquant;
<ov. met. 4.87>	neve sit errandum lato spatiantibus arvo,
<ov. met. 4.88>	conveniant ad busta Nini lateantque sub umbra
<ov. met. 4.89>	arboris. Arbor ibi, niveis uberrima pomis
<ov. met. 4.90>	ardua morus, erat, gelido contermina fonti.
<ov. met. 4.91>	Pacta placent. Et lux, tarde discedere visa,
<ov. met. 4.92>	praecipitatur aquis, et aquis nox exit ab isdem.
<ov. met. 4.93>	Callida per tenebras versato cardine Thisbe
<ov. met. 4.94>	egreditur fallitque suos, adopertaque vultum
<ov. met. 4.95>	pervenit ad tumulum, dictaque sub arbore sedit.
<ov. met. 4.96>	Audacem faciebat amor. Venit ecce recenti
<ov. met. 4.97>	caede leaena boum spumantes oblita rictus,
<ov. met. 4.98>	depositura sitim vicini fontis in unda.
<ov. met. 4.99>	Quam procul ad lunae radios Babylonia Thisbe
<ov. met. 4.100>	vidit et obscurum timido pede fugit in antrum,
<ov. met. 4.101>	dumque fugit, tergo velamina lapsa reliquit.
<ov. met. 4.102>	Ut lea saeva sitim multa conpescuit unda,
<ov. met. 4.103>	dum redit in silvas, inventos forte sine ipsa
<ov. met. 4.104>	ore cruentato tenues laniavit amictus.
<ov. met. 4.105>	Serius egressus vestigia vidit in alto
<ov. met. 4.106>	pulvere certa ferae totoque expalluit ore
<ov. met. 4.107>	Pyramus: ut vero vestem quoque sanguine tinctam
<ov. met. 4.108>	repperit, "una duos" inquit "nox perdet amantes.
<ov. met. 4.109>	E quibus illa fuit longa dignissima vita,
<ov. met. 4.110>	nostra nocens anima est: ego te, miseranda, peremi,
<ov. met. 4.111>	in loca plena metus qui iussi nocte venires,
<ov. met. 4.112>	nec prior huc veni. Nostrum divellite corpus,
<ov. met. 4.113>	et scelerata fero consumite viscera morsu,
<ov. met. 4.114>	o quicumque sub hac habitatis rupe, leones.
<ov. met. 4.115>	Sed timidi est optare necem." Velamina Thisbes
<ov. met. 4.116>	tollit et ad pactae secum fert arboris umbram;
<ov. met. 4.117>	utque dedit notae lacrimas, dedit oscula vesti,
<ov. met. 4.118>	"accipe nunc" inquit "nostri quoque sanguinis haustus!"
<ov. met. 4.119>	quoque erat accinctus, demisit in ilia ferrum,
<ov. met. 4.120>	nec mora, ferventi moriens e vulnere traxit.
<ov. met. 4.121>	Ut iacuit resupinus humo: cruor emicat alte,
<ov. met. 4.122>	non aliter quam cum vitiato fistula plumbo
<ov. met. 4.123>	scinditur et tenui stridente foramine longas
<ov. met. 4.124>	eiaculatur aquas atque ictibus aera rumpit.
<ov. met. 4.125>	Arborei fetus adspergine caedis in atram
<ov. met. 4.126>	vertuntur faciem, madefactaque sanguine radix
<ov. met. 4.127>	purpureo tingit pendentia mora colore.
<ov. met. 4.128>	Ecce metu nondum posito, ne fallat amantem,
<ov. met. 4.129>	illa redit iuvenemque oculis animoque requirit,
<ov. met. 4.130>	quantaque vitarit narrare pericula gestit.
<ov. met. 4.131>	Utque locum et visa cognoscit in arbore formam,
<ov. met. 4.132>	sic facit incertam pomi color: haeret, an haec sit.
<ov. met. 4.133>	Dum dubitat, tremebunda videt pulsare cruentum
<ov. met. 4.134>	membra solum, retroque pedem tulit, oraque buxo
<ov. met. 4.135>	pallidiora gerens exhorruit aequoris instar,
<ov. met. 4.136>	quod tremit, exigua cum summum stringitur aura.
<ov. met. 4.137>	Sed postquam remorata suos cognovit amores,
<ov. met. 4.138>	percutit indignos claro plangore lacertos,
<ov. met. 4.139>	et laniata comas amplexaque corpus amatum
<ov. met. 4.140>	vulnera supplevit lacrimis fletumque cruori
<ov. met. 4.141>	miscuit et gelidis in vultibus oscula figens
<ov. met. 4.142>	"Pyrame" clamavit "quis te mihi casus ademit?
<ov. met. 4.143>	Pyrame, responde: tua te carissima Thisbe
<ov. met. 4.144>	nominat: exaudi vultusque attolle iacentes!"
<ov. met. 4.145>	Ad nomen Thisbes oculos iam morte gravatos
<ov. met. 4.146>	Pyramus erexit, visaque recondidit illa.
<ov. met. 4.147>	Quae postquam vestemque suam cognovit et ense
<ov. met. 4.148>	vidit ebur vacuum, "tua te manus" inquit "amorque
<ov. met. 4.149>	perdidit, infelix. Est et mihi fortis in unum
<ov. met. 4.150>	hoc manus, est et amor: dabit hic in vulnera vires.
<ov. met. 4.151>	Persequar exstinctum letique miserrima dicar
<ov. met. 4.152>	causa comesque tui; quique a me morte revelli
<ov. met. 4.153>	heu sola poteras, poteris nec morte revelli.
<ov. met. 4.154>	Hoc tamen amborum verbis estote rogati,
<ov. met. 4.155>	o multum miseri meus illiusque parentes,
<ov. met. 4.156>	ut quos certus amor, quos hora novissima iunxit,
<ov. met. 4.157>	conponi tumulo non invideatis eodem.
<ov. met. 4.158>	At tu quae ramis arbor miserabile corpus
<ov. met. 4.159>	nunc tegis unius, mox es tectura duorum,
<ov. met. 4.160>	signa tene caedis pullosque et luctibus aptos
<ov. met. 4.161>	semper habe fetus, gemini monimenta cruoris."
<ov. met. 4.162>	Dixit, et aptato pectus mucrone sub imum
<ov. met. 4.163>	incubuit ferro, quod adhuc a caede tepebat.
<ov. met. 4.164>	Vota tamen tetigere deos, tetigere parentes:
<ov. met. 4.165>	nam color in pomo est, ubi permaturuit, ater,
<ov. met. 4.166>	quodque rogis superest, una requiescit in urna."
<ov. met. 4.167>	Desierat, mediumque fuit breve tempus, et orsa est
<ov. met. 4.168>	dicere Leuconoe: vocem tenuere sorores.
<ov. met. 4.169>	"Hunc quoque, siderea qui temperat omnia luce,
<ov. met. 4.170>	cepit amor Solem: Solis referemus amores.
<ov. met. 4.171>	Primus adulterium Veneris cum Marte putatur
<ov. met. 4.172>	hic vidisse deus: videt hic deus omnia primus.
<ov. met. 4.173>	Indoluit facto, Iunonigenaeque marito
<ov. met. 4.174>	furta tori furtique locum monstravit. At illi
<ov. met. 4.175>	et mens et quod opus fabrilis dextra tenebat
<ov. met. 4.176>	excidit. Extemplo graciles ex aere catenas
<ov. met. 4.177>	retiaque et laqueos, quae lumina fallere possent,
<ov. met. 4.178>	elimat (non illud opus tenuissima vincant
<ov. met. 4.179>	stamina, non summo quae pendet aranea tigno),
<ov. met. 4.180>	utque leves tactus momentaque parva sequantur
<ov. met. 4.181>	efficit et lecto circumdata collocat arte.
<ov. met. 4.182>	Ut venere torum coniunx et adulter in unum,
<ov. met. 4.183>	arte viri vinclisque nova ratione paratis
<ov. met. 4.184>	in mediis ambo deprensi amplexibus haerent.
<ov. met. 4.185>	Lemnius extemplo valvas patefecit eburnas
<ov. met. 4.186>	admisitque deos: illi iacuere ligati
<ov. met. 4.187>	turpiter; atque aliquis de dis non tristibus optat
<ov. met. 4.188>	sic fieri turpis: superi risere, diuque
<ov. met. 4.189>	haec fuit in toto notissima fabula caelo.
<ov. met. 4.190>	Exigit indicii memorem Cythereia poenam,
<ov. met. 4.191>	inque vices illum, tectos qui laesit amores,
<ov. met. 4.192>	laedit amore pari. Quid nunc, Hyperione nate,
<ov. met. 4.193>	forma colorque tibi radiataque lumina prosunt?
<ov. met. 4.194>	Nempe tuis omnes qui terras ignibus uris,
<ov. met. 4.195>	ureris igne novo; quique omnia cernere debes,
<ov. met. 4.196>	Leucothoen spectas, et virgine figis in una,
<ov. met. 4.197>	quos mundo debes oculos. Modo surgis Eoo
<ov. met. 4.198>	temperius caelo, modo serius incidis undis,
<ov. met. 4.199>	spectandique mora brumales porrigis horas,
<ov. met. 4.200>	deficis interdum, vitiumque in lumina mentis
<ov. met. 4.201>	transit et obscurus mortalia pectora terres.
<ov. met. 4.202>	Nec, tibi quod lunae terris propioris imago
<ov. met. 4.203>	obstiterit, palles: facit hunc amor iste colorem.
<ov. met. 4.204>	Diligis hanc unam; nec te Clymeneque Rhodosque
<ov. met. 4.205>	nec tenet Aeaeae genetrix pulcherrima Circes,
<ov. met. 4.206>	quaeque tuos Clytie quamvis despecta petebat
<ov. met. 4.207>	concubitus ipsoque illo grave vulnus habebat
<ov. met. 4.208>	tempore: Leucothoe multarum oblivia fecit,
<ov. met. 4.209>	gentis odoriferae quam formosissima partu
<ov. met. 4.210>	edidit Eurynome. Sed postquam filia crevit,
<ov. met. 4.211>	quam mater cunctas, tam matrem filia vicit.
<ov. met. 4.212>	Rexit Achaemenias urbes pater Orchamus, isque
<ov. met. 4.213>	septimus a prisco numeratur origine Belo.
<ov. met. 4.214>	Axe sub Hesperio sunt pascua Solis equorum.
<ov. met. 4.215>	Ambrosiam pro gramine habent: ea fessa diurnis
<ov. met. 4.216>	membra ministeriis nutrit reparatque labori.
<ov. met. 4.217>	Dumque ibi quadrupedes caelestia pabula carpunt,
<ov. met. 4.218>	noxque vicem peragit, thalamos deus intrat amatos,
<ov. met. 4.219>	versus in Eurynomes faciem genetricis, et inter
<ov. met. 4.220>	bis sex Leucothoen famulas ad lumina cernit
<ov. met. 4.221>	levia versato ducentem stamina fuso.
<ov. met. 4.222>	Ergo ubi ceu mater carae dedit oscula natae,
<ov. met. 4.223>	"res" ait "arcana est. Famulae, discedite neve
<ov. met. 4.224>	eripite arbitrium matri secreta loquendi."
<ov. met. 4.225>	Paruerant: thalamoque deus sine teste relicto
<ov. met. 4.226>	"ille ego sum" dixit, "qui longum metior annum,
<ov. met. 4.227>	omnia qui video, per quem videt omnia tellus,
<ov. met. 4.228>	mundi oculus. Mihi, crede, places." Pavet illa, metuque
<ov. met. 4.229>	et colus et fusus digitis cecidere remissis.
<ov. met. 4.230>	Ipse timor decuit. Nec longius ille moratus
<ov. met. 4.231>	in veram rediit speciem solitumque nitorem:
<ov. met. 4.232>	at virgo, quamvis inopino territa visu,
<ov. met. 4.233>	victa nitore dei posita vim passa querella est.
<ov. met. 4.234>	Invidit Clytie (neque enim moderatus in illa
<ov. met. 4.235>	Solis amor fuerat), stimulataque paelicis ira
<ov. met. 4.236>	vulgat adulterium diffamatumque parenti
<ov. met. 4.237>	indicat. Ille ferox inmansuetusque precantem
<ov. met. 4.238>	tendentemque manus ad lumina Solis et "ille
<ov. met. 4.239>	vim tulit invitae" dicentem defodit alta
<ov. met. 4.240>	crudus humo, tumulumque super gravis addit harenae.
<ov. met. 4.241>	Dissipat hunc radiis Hyperione natus iterque
<ov. met. 4.242>	dat tibi, qua possis defossos promere vultus.
<ov. met. 4.243>	Nec tu iam poteras enectum pondere terrae
<ov. met. 4.244>	tollere, nympha, caput corpusque exsangue iacebas.
<ov. met. 4.245>	Nil illo fertur volucrum moderator equorum
<ov. met. 4.246>	post Phaethonteos vidisse dolentius ignes.
<ov. met. 4.247>	Ille quidem gelidos radiorum viribus artus
<ov. met. 4.248>	si queat in vivum temptat revocare calorem:
<ov. met. 4.249>	sed quoniam tantis fatum conatibus obstat,
<ov. met. 4.250>	nectare odorato sparsit corpusque locumque,
<ov. met. 4.251>	multaque praequestus "tanges tamen aethera" dixit.
<ov. met. 4.252>	Protinus inbutum caelesti nectare corpus
<ov. met. 4.253>	dilicuit terramque suo madefecit odore:
<ov. met. 4.254>	virgaque per glaebas sensim radicibus actis
<ov. met. 4.255>	turea surrexit tumulumque cacumine rupit.
<ov. met. 4.256>	At Clytien, quamvis amor excusare dolorem,
<ov. met. 4.257>	indiciumque dolor poterat, non amplius auctor
<ov. met. 4.258>	lucis adit venerisque modum sibi fecit in illa.
<ov. met. 4.259>	Tabuit ex illo dementer amoribus usa
<ov. met. 4.260>	nympha larum inpatiens, et sub Iove nocte dieque
<ov. met. 4.261>	sedit humo nuda, nudis incompta capillis,
<ov. met. 4.262>	perque novem luces expers undaeque cibique
<ov. met. 4.263>	rore mero lacrimisque suis ieiunia pavit
<ov. met. 4.264>	nec se movit humo: tantum spectabat euntis
<ov. met. 4.265>	ora dei vultusque suos flectebat ad illum.
<ov. met. 4.266>	Membra ferunt haesisse solo, partemque coloris
<ov. met. 4.267>	luridus exsangues pallor convertit in herbas;
<ov. met. 4.268>	est in parte rubor, violaeque simillimus ora
<ov. met. 4.269>	flos tegit. Illa suum, quamvis radice tenetur,
<ov. met. 4.270>	vertitur ad Solem, mutataque servat amorem."
<ov. met. 4.271>	Dixerat, et factum mirabile ceperat aures.
<ov. met. 4.272>	Pars fieri potuisse negant, pars omnia veros
<ov. met. 4.273>	posse deos memorant: sed non et Bacchus in illis.
<ov. met. 4.274>	Poscitur Alcithoe, postquam siluere sorores.
<ov. met. 4.275>	Quae radio stantis percurrens stamina telae
<ov. met. 4.276>	"vulgatos taceo" dixit "pastoris amores
<ov. met. 4.277>	Daphnidis Idaei, quem nymphe paelicis ira
<ov. met. 4.278>	contulit in saxum (tantus dolor urit amantes).
<ov. met. 4.279>	Nec loquor, ut quondam naturae iure novato
<ov. met. 4.280>	ambiguus fuerit modo vir, modo femina Sithon.
<ov. met. 4.281>	Te quoque, nunc adamas, quondam fidissime parvo,
<ov. met. 4.282>	Celmi, Iovi, largoque satos Curetas ab imbri
<ov. met. 4.283>	et Crocon in parvos versum cum Smilace flores
<ov. met. 4.284>	praetereo, dulcique animos novitate tenebo.
<ov. met. 4.285>	Unde sit infamis, quare male fortibus undis
<ov. met. 4.286>	Salmacis enervet tactosque remolliat artus,
<ov. met. 4.287>	discite. Causa latet, vis est notissima fontis.
<ov. met. 4.288>	Mercurio puerum diva Cythereide natum
<ov. met. 4.289>	naides Idaeis enutrivere sub antris;
<ov. met. 4.290>	cuius erat facies, in qua materque paterque
<ov. met. 4.291>	cognosci possent; nomen quoque traxit ab illis.
<ov. met. 4.292>	Is tria cum primum fecit quinquennia, montes
<ov. met. 4.293>	deseruit patrios, Idaque altrice relicta
<ov. met. 4.294>	ignotis errare locis, ignota videre
<ov. met. 4.295>	flumina gaudebat, studio minuente laborem.
<ov. met. 4.296>	Ille etiam Lycias urbes Lyciaeque propinquos
<ov. met. 4.297>	Caras adit. Videt hic stagnum lucentis ad imum
<ov. met. 4.298>	usque solum lymphae. Non illic canna palustris
<ov. met. 4.299>	nec steriles ulvae nec acuta cuspide iunci:
<ov. met. 4.300>	perspicuus liquor est; stagni tamen ultima vivo
<ov. met. 4.301>	caespite cinguntur semperque virentibus herbis.
<ov. met. 4.302>	Nympha colit, sed nec venatibus apta, nec arcus
<ov. met. 4.303>	flectere quae soleat nec quae contendere cursu,
<ov. met. 4.304>	solaque naiadum celeri non nota Dianae.
<ov. met. 4.305>	Saepe suas illi fama est dixisse sorores:
<ov. met. 4.306>	"Salmaci, vel iaculum vel pictas sume pharetras,
<ov. met. 4.307>	et tua cum duris venatibus otia misce."
<ov. met. 4.308>	Nec iaculum sumit nec pictas illa pharetras,
<ov. met. 4.309>	nec sua cum duris venatibus otia miscet,
<ov. met. 4.310>	sed modo fonte suo formosos perluit artus,
<ov. met. 4.311>	saepe Cytoriaco deducit pectine crines
<ov. met. 4.312>	et, quid se deceat, spectatas consulit undas;
<ov. met. 4.313>	nunc perlucenti circumdata corpus amictu
<ov. met. 4.314>	mollibus aut foliis aut mollibus incubat herbis;
<ov. met. 4.315>	saepe legit flores. Et tunc quoque forte legebat,
<ov. met. 4.316>	cum puerum vidit visumque optavit habere.
<ov. met. 4.317>	Nec tamen ante adiit, etsi properabat adire,
<ov. met. 4.318>	quam se conposuit, quam circumspexit amictus,
<ov. met. 4.319>	et finxit vultum et meruit formosa videri.
<ov. met. 4.320>	Tum sic orsa loqui: "Puer o dignissime credi
<ov. met. 4.321>	esse deus, seu tu deus es, potes esse Cupido,
<ov. met. 4.322>	sive es mortalis, qui te genuere, beati,
<ov. met. 4.323>	et frater felix, et fortunata profecto,
<ov. met. 4.324>	siqua tibi soror est, et quae dedit ubera nutrix:
<ov. met. 4.325>	sed longe cunctis longeque beatior illa,
<ov. met. 4.326>	siqua tibi sponsa est, siquam dignabere taeda.
<ov. met. 4.327>	Haec tibi sive aliqua est, mea sit furtiva voluptas,
<ov. met. 4.328>	seu nulla est, ego sim, thalamumque ineamus eundem."
<ov. met. 4.329>	Nais ab his tacuit. Pueri rubor ora notavit
<ov. met. 4.330>	(nescit enim, quid amor), sed et erubuisse decebat.
<ov. met. 4.331>	Hic color aprica pendentibus arbore pomis
<ov. met. 4.332>	aut ebori tincto est, aut sub candore rubenti,
<ov. met. 4.333>	cum frustra resonant aera auxiliaria, lunae.
<ov. met. 4.334>	Poscenti nymphae sine fine sororia saltem
<ov. met. 4.335>	oscula iamque manus ad eburnea colla ferenti
<ov. met. 4.336>	"desinis? aut fugio, tecumque" ait "ista relinquo."
<ov. met. 4.337>	Salmacis extimuit "loca" que "haec tibi libera trado,
<ov. met. 4.338>	hospes" ait, simulatque gradu discedere verso,
<ov. met. 4.339>	tunc quoque respiciens, fruticumque recondita silva
<ov. met. 4.340>	delituit, flexuque genu submisit. At ille,
<ov. met. 4.341>	scilicet ut vacuis et inobservatus in herbis,
<ov. met. 4.342>	huc it et hinc illuc, et in adludentibus undis
<ov. met. 4.343>	summa pedum taloque tenus vestigia tingit;
<ov. met. 4.344>	nec mora, temperie blandarum captus aquarum
<ov. met. 4.345>	mollia de tenero velamina corpore ponit.
<ov. met. 4.346>	Tum vero placuit, nudaeque cupidine formae
<ov. met. 4.347>	Salmacis exarsit: flagrant quoque lumina nymphae,
<ov. met. 4.348>	non aliter quam cum puro nitidissimus orbe
<ov. met. 4.349>	opposita speculi referitur imagine Phoebus.
<ov. met. 4.350>	Vixque moram patitur, vix iam sua gaudia differt,
<ov. met. 4.351>	iam cupit amplecti, iam se male continet amens.
<ov. met. 4.352>	Ille cavis velox adplauso corpore palmis
<ov. met. 4.353>	desilit in latices, alternaque bracchia ducens
<ov. met. 4.354>	in liquidis translucet aquis, ut eburnea siquis
<ov. met. 4.355>	signa tegat claro vel candida lilia vitro.
<ov. met. 4.356>	"Vicimus et meus est!" exclamat nais et omni
<ov. met. 4.357>	veste procul iacta mediis inmittitur undis,
<ov. met. 4.358>	pugnantemque tenet luctantiaque oscula carpit,
<ov. met. 4.359>	subiectatque manus invitaque pectora tangit,
<ov. met. 4.360>	et nunc hac iuveni, nunc circumfunditur illac;
<ov. met. 4.361>	denique nitentem contra elabique volentem
<ov. met. 4.362>	inplicat, ut serpens, quam regia sustinet ales
<ov. met. 4.363>	sublimemque rapit: pendens caput illa pedesque
<ov. met. 4.364>	adligat et cauda spatiantes inplicat alas:
<ov. met. 4.365>	utve solent hederae longos intexere truncos,
<ov. met. 4.366>	utque sub aequoribus deprensum polypus hostem
<ov. met. 4.367>	continet, ex omni dimissis parte flagellis.
<ov. met. 4.368>	Perstat Atlantiades, sperataque gaudia nymphae
<ov. met. 4.369>	denegat. Illa premit, commissaque corpore toto
<ov. met. 4.370>	sicut inhaerebat, "pugnes licet, inprobe" dixit,
<ov. met. 4.371>	"non tamen effugies. Ita di iubeatis! et istum
<ov. met. 4.372>	nulla dies a me nec me diducat ab isto."
<ov. met. 4.373>	Vota suos habuere deos: nam mixta duorum
<ov. met. 4.374>	corpora iunguntur, faciesque inducitur illis
<ov. met. 4.375>	una, velut, siquis conducat cortice ramos,
<ov. met. 4.376>	crescendo iungi pariterque adolescere cernit.
<ov. met. 4.377>	Sic ubi conplexu coierunt membra tenaci,
<ov. met. 4.378>	nec duo sunt et forma duplex, nec femina dici
<ov. met. 4.379>	nec puer ut possit: neutrumque et utrumque videntur.
<ov. met. 4.380>	Ergo ubi se liquidas, quo vir descenderat, undas
<ov. met. 4.381>	semimarem fecisse videt, mollitaque in illis
<ov. met. 4.382>	membra, manus tendens, sed non iam voce virili,
<ov. met. 4.383>	Hermaphroditus ait: "Nato date munera vestro,
<ov. met. 4.384>	et pater et genetrix, amborum nomen habenti:
<ov. met. 4.385>	quisquis in hos fontes vir venerit, exeat inde
<ov. met. 4.386>	semivir et tactis subito mollescat in undis."
<ov. met. 4.387>	Motus uterque parens nati rata verba biformis
<ov. met. 4.388>	fecit et incesto fontem medicamine tinxit."
<ov. met. 4.389>	Finis erat dictis. Sed adhuc Minyeia proles
<ov. met. 4.390>	urget opus spernitque deum festumque profanat,
<ov. met. 4.391>	tympana cum subito non adparentia raucis
<ov. met. 4.392>	obstrepuere sonis, et adunco tibia cornu
<ov. met. 4.393>	tinnulaque aera sonant; redolent murraeque crocique,
<ov. met. 4.394>	resque fide maior, coepere virescere telae
<ov. met. 4.395>	inque hederae faciem pendens frondescere vestis.
<ov. met. 4.396>	Pars abit in vites, et quae modo fila fuerunt,
<ov. met. 4.397>	palmite mutantur; de stamine pampinus exit;
<ov. met. 4.398>	purpura fulgorem pictis adcommodat uvis.
<ov. met. 4.399>	Iamque dies exactus erat, tempusque subibat,
<ov. met. 4.400>	quod tu nec tenebras nec possis dicere lucem,
<ov. met. 4.401>	sed cum luce tamen dubiae confinia noctis:
<ov. met. 4.402>	tecta repente quati pinguesque ardere videntur
<ov. met. 4.403>	lampades et rutilis conlucere ignibus aedes
<ov. met. 4.404>	falsaque saevarum simulacra ululare ferarum.
<ov. met. 4.405>	Fumida iamdudum latitant per tecta sorores,
<ov. met. 4.406>	diversaeque locis ignes ac lumina vitant;
<ov. met. 4.407>	dumque petunt tenebras, parvos membrana per artus
<ov. met. 4.408>	porrigitur tenuique includit bracchia pinna.
<ov. met. 4.409>	Nec qua perdiderint veterem ratione figuram
<ov. met. 4.410>	scire sinunt tenebrae. Non illas pluma levavit,
<ov. met. 4.411>	sustinuere tamen se perlucentibus alis;
<ov. met. 4.412>	conataeque loqui minimam et pro corpore vocem
<ov. met. 4.413>	emittunt, peraguntque leves stridore querellas.
<ov. met. 4.414>	Tectaque, non silvas celebrant lucemque perosae
<ov. met. 4.415>	nocte volant, seroque tenent a vespere nomen.
<ov. met. 4.416>	Tum vero totis Bacchi memorabile Thebis
<ov. met. 4.417>	numen erat, magnasque novi matertera vires
<ov. met. 4.418>	narrat ubique dei, de totque sororibus expers
<ov. met. 4.419>	una doloris erat, nisi quem fecere sorores.
<ov. met. 4.420>	Adspicit hanc natis thalamoque Athamantis habentem
<ov. met. 4.421>	sublimes animos et alumno numine Iuno,
<ov. met. 4.422>	nec tulit, et secum "potuit de paelice natus
<ov. met. 4.423>	vertere Maeonios pelagoque inmergere nautas
<ov. met. 4.424>	et laceranda suae nati dare viscera matri
<ov. met. 4.425>	et triplices operire novis Minyeidas alis:
<ov. met. 4.426>	nil poterit Iuno nisi inultos flere dolores?
<ov. met. 4.427>	idque mihi satis est? haec una potentia nostra est?
<ov. met. 4.428>	ipse docet, quid agam (fas est et ab hoste doceri),
<ov. met. 4.429>	quidque furor valeat, Penthea caede satisque
<ov. met. 4.430>	ac super ostendit: cur non stimuletur eatque
<ov. met. 4.431>	per cognata suis exempla furoribus Ino?"
<ov. met. 4.432>	Est via declivis funesta nubila taxo,
<ov. met. 4.433>	ducit ad infernas per muta silentia sedes.
<ov. met. 4.434>	Styx nebulas exhalat iners, umbraeque recentes
<ov. met. 4.435>	descendunt illac simulacraque functa sepulcris.
<ov. met. 4.436>	Pallor hiemsque tenent late loca senta, novique,
<ov. met. 4.437>	qua sit iter, manes, Stygiam qua ducat ad urbem,
<ov. met. 4.438>	ignorant, ubi sit nigri fera regia Ditis.
<ov. met. 4.439>	Mille capax aditus et apertas undique portas
<ov. met. 4.440>	urbs habet, utque fretum de tota flumina terra,
<ov. met. 4.441>	sic omnes animas locus accipit ille, nec ulli
<ov. met. 4.442>	exiguus populo est, turbamve accedere sentit.
<ov. met. 4.443>	Errant exsangues sine corpore et ossibus umbrae,
<ov. met. 4.444>	parsque forum celebrant, pars imi tecta tyranni,
<ov. met. 4.445>	pars aliquas artes, antiquae imitamina vitae.
<ov. met. 4.446>	exercent, aliam partem sua poena coercet
<ov. met. 4.447>	Sustinet ire illuc caelesti sede relicta
<ov. met. 4.448>	(tantum odiis iraeque dabat) Saturnia Iuno.
<ov. met. 4.449>	Quo simul intravit sacroque a corpore pressum
<ov. met. 4.450>	ingemuit limen, tria Cerberus extulit ora
<ov. met. 4.451>	et tres latratus semel edidit. Illa sorores
<ov. met. 4.452>	Nocte vocat genitas, grave et inplacabile numen.
<ov. met. 4.453>	Carceris ante fores clausas adamante sedebant
<ov. met. 4.454>	deque suis atros pectebant crinibus angues.
<ov. met. 4.455>	Quam simul agnorunt inter caliginis umbras,
<ov. met. 4.456>	surrexere deae. Sedes scelerata vocatur:
<ov. met. 4.457>	viscera praebebat Tityos lanianda novemque
<ov. met. 4.458>	iugeribus distentus erat; tibi, Tantale, nullae
<ov. met. 4.459>	deprenduntur aquae, quaeque inminet, effugit arbor;
<ov. met. 4.460>	aut petis aut urges rediturum, Sisyphe, saxum;
<ov. met. 4.461>	volvitur Ixion et se sequiturque fugitque;
<ov. met. 4.462>	molirique suis letum patruelibus ausae
<ov. met. 4.463>	adsiduae repetunt, quas perdant, Belides undas.
<ov. met. 4.464>	Quos omnes acie postquam Saturnia torva
<ov. met. 4.465>	vidit et ante omnes Ixiona, rursus ab illo
<ov. met. 4.466>	Sisyphon adspiciens "cur hic e fratribus" inquit
<ov. met. 4.467>	"perpetuas patitur poenas, Athamanta superbum
<ov. met. 4.468>	regia dives habet, qui me cum coniuge semper
<ov. met. 4.469>	sprevit?" et exponit causas odiique viaeque,
<ov. met. 4.470>	quidque velit. Quod vellet, erat, ne regia Cadmi
<ov. met. 4.471>	staret, et in facinus traherent Athamanta sorores.
<ov. met. 4.472>	Imperium, promissa, preces confundit in unum
<ov. met. 4.473>	sollicitatque deas. Sic haec Iunone locuta,
<ov. met. 4.474>	Tisiphone, canos ut erat turbata capillos,
<ov. met. 4.475>	movit et obstantes reiecit ab ore colubras
<ov. met. 4.476>	atque ita "non longis opus est ambagibus" inquit:
<ov. met. 4.477>	"facta puta, quaecumque iubes. Inamabile regnum
<ov. met. 4.478>	desere teque refer caeli melioris ad auras."
<ov. met. 4.479>	Laeta redit Iuno, quam caelum intrare parantem
<ov. met. 4.480>	roratis lustravit aquis Thaumantias Iris.
<ov. met. 4.481>	Nec mora, Tisiphone madefactam sanguine sumit
<ov. met. 4.482>	inportuna facem, fluidoque cruore rubentem
<ov. met. 4.483>	induitur pallam tortoque incingitur angue
<ov. met. 4.484>	egrediturque domo. Luctus comitatur euntem
<ov. met. 4.485>	et Pavor et Terror trepidoque Insania vultu.
<ov. met. 4.486>	Limine constiterat: postes tremuisse feruntur
<ov. met. 4.487>	Aeolii pallorque fores infecit acernas,
<ov. met. 4.488>	solque locum fugit. Monstris exterrita coniunx,
<ov. met. 4.489>	territus est Athamas. Tectoque exire parabant:
<ov. met. 4.490>	obstitit infelix aditumque obsedit Erinys,
<ov. met. 4.491>	nexaque vipereis distendens bracchia nodis
<ov. met. 4.492>	caesariem excussit. Motae sonuere colubrae,
<ov. met. 4.493>	parsque iacent umeris, pars circum pectora lapsae
<ov. met. 4.494>	sibila dant saniemque vomunt linguisque coruscant.
<ov. met. 4.495>	Inde duos mediis abrumpit crinibus angues
<ov. met. 4.496>	pestiferaque manu raptos inmisit. At illi
<ov. met. 4.497>	Inoosque sinus Athamanteosque pererrant
<ov. met. 4.498>	inspirantque graves animas. Nec vulnera membris
<ov. met. 4.499>	ulla ferunt: mens est, quae diros sentiat ictus.
<ov. met. 4.500>	Attulerat secum liquidi quoque monstra veneni,
<ov. met. 4.501>	oris Cerberei spumas et virus Echidnae
<ov. met. 4.502>	erroresque vagos caecaeque oblivia mentis
<ov. met. 4.503>	et scelus et lacrimas rabiemque et caedis amorem,
<ov. met. 4.504>	omnia trita simul; quae sanguine mixta recenti
<ov. met. 4.505>	coxerat aere cavo viridi versata cicuta.
<ov. met. 4.506>	Dumque pavent illi, vergit furiale venenum
<ov. met. 4.507>	pectus in amborum praecordiaque intima movit.
<ov. met. 4.508>	Tum face iactata per eundem saepius orbem
<ov. met. 4.509>	consequitur motis velociter ignibus ignes.
<ov. met. 4.510>	Sic victrix iussique potens ad inania magni
<ov. met. 4.511>	regna redit Ditis sumptumque recingitur anguem.
<ov. met. 4.512>	Protinus Aeolides media furibundus in aula
<ov. met. 4.513>	clamat "io, comites, his retia tendite silvis!
<ov. met. 4.514>	hic modo cum gemina visa est mihi prole leaena:"
<ov. met. 4.515>	utque ferae sequitur vestigia coniugis amens
<ov. met. 4.516>	deque sinu matris ridentem et parva Learchum
<ov. met. 4.517>	bracchia tendentem rapit et bis terque per auras
<ov. met. 4.518>	more rotat fundae rigidoque infantia saxo
<ov. met. 4.519>	discutit ora ferox. Tum denique concita mater,
<ov. met. 4.520>	seu dolor hoc fecit seu sparsi causa veneni,
<ov. met. 4.521>	exululat passisque fugit male sana capillis
<ov. met. 4.522>	teque ferens parvum nudis, Melicerta, lacertis
<ov. met. 4.523>	"euhoe Bacche" sonat. Bacchi sub nomine Iuno
<ov. met. 4.524>	risit et "hos usus praestet tibi" dixit "alumnus."
<ov. met. 4.525>	Inminet aequoribus scopulus: pars ima cavatur
<ov. met. 4.526>	fluctibus et tectas defendit ab imbribus undas,
<ov. met. 4.527>	summa riget frontemque in apertum porrigit aequor.
<ov. met. 4.528>	Occupat hunc (vires insania fecerat) Ino,
<ov. met. 4.529>	seque super pontum nullo tardata timore
<ov. met. 4.530>	mittit onusque suum; percussa recanduit unda.
<ov. met. 4.531>	At Venus, inmeritae neptis miserata labores,
<ov. met. 4.532>	sic patruo blandita suo est: "O numen aquarum,
<ov. met. 4.533>	proxima cui caelo cessit, Neptune, potestas,
<ov. met. 4.534>	magna quidem posco, sed tu miserere meorum,
<ov. met. 4.535>	iactari quos cernis in Ionio inmenso,
<ov. met. 4.536>	et dis adde tuis. Aliqua et mihi gratia ponto est,
<ov. met. 4.537>	si tamen in medio quondam concreta profundo
<ov. met. 4.538>	spuma fui Graiumque manet mihi nomen ab illa."
<ov. met. 4.539>	Adnuit oranti Neptunus et abstulit illis,
<ov. met. 4.540>	quod mortale fuit, maiestatemque verendam
<ov. met. 4.541>	inposuit nomenque simul faciemque novavit
<ov. met. 4.542>	Leucothoeque deum cum matre Palaemona dixit.
<ov. met. 4.543>	Sidoniae comites, quantum valuere secutae
<ov. met. 4.544>	signa pedum, primo videre novissima saxo;
<ov. met. 4.545>	nec dubium de morte ratae Cadmeida palmis
<ov. met. 4.546>	deplanxere domum, scissae cum veste capillos,
<ov. met. 4.547>	utque parum iustae nimiumque in paelice saevae
<ov. met. 4.548>	invidiam fecere deae. Convicia Iuno
<ov. met. 4.549>	non tulit et "faciam vos ipsas maxima" dixit
<ov. met. 4.550>	"saevitiae monimenta meae." Res dicta secuta est.
<ov. met. 4.551>	Nam quae praecipue fuerat pia, "persequar" inquit
<ov. met. 4.552>	"in freta reginam" saltumque datura moveri
<ov. met. 4.553>	haud usquam potuit scopuloque adfixa cohaesit.
<ov. met. 4.554>	Altera, dum solito temptat plangore ferire
<ov. met. 4.555>	pectora, temptatos sensit riguisse lacertos;
<ov. met. 4.556>	illa, manus ut forte tetenderat in maris undas,
<ov. met. 4.557>	saxea facta manus in easdem porrigit undas;
<ov. met. 4.558>	huius, ut arreptum laniabat vertice crinem,
<ov. met. 4.559>	duratos subito digitos in crine videres:
<ov. met. 4.560>	quo quaeque in gestu deprensa est, haesit in illo.
<ov. met. 4.561>	Pars volucres factae; quae nunc quoque gurgite in illo
<ov. met. 4.562>	aequora destringunt summis Ismenides alis.
<ov. met. 4.563>	Nescit Agenorides natam parvumque nepotem
<ov. met. 4.564>	aequoris esse deos: luctu serieque malorum
<ov. met. 4.565>	victus et ostentis, quae plurima viderat, exit
<ov. met. 4.566>	conditor urbe sua, tamquam fortuna locorum,
<ov. met. 4.567>	non sua se premeret; longisque erroribus actus
<ov. met. 4.568>	contigit Illyricos profuga cum coniuge fines.
<ov. met. 4.569>	Iamque malis annisque graves, dum prima retractant
<ov. met. 4.570>	fata domus releguntque suos sermone labores,
<ov. met. 4.571>	"num sacer ille mea traiectus cuspide serpens"
<ov. met. 4.572>	Cadmus ait "fuerat, tum, cum Sidone profectus
<ov. met. 4.573>	vipereos sparsi per humum, nova semina, dentes?
<ov. met. 4.574>	Quem si cura deum tam certa vindicat ira,
<ov. met. 4.575>	ipse precor serpens in longam porrigar alvum."
<ov. met. 4.576>	Dixit, et ut serpens in longam tenditur alvum
<ov. met. 4.577>	durataeque cuti squamas increscere sentit
<ov. met. 4.578>	nigraque caeruleis variari corpora guttis.
<ov. met. 4.579>	In pectusque cadit pronus. Commissaque in unum
<ov. met. 4.580>	paulatim tereti tenuantur acumine crura.
<ov. met. 4.581>	Bracchia iam restant: quae restant bracchia tendit
<ov. met. 4.582>	et lacrimis per adhuc humana fluentibus ora
<ov. met. 4.583>	"accede, o coniunx, accede, miserrima," dixit
<ov. met. 4.584>	"dumque aliquid superest de me, me tange manumque
<ov. met. 4.585>	accipe, dum manus est, dum non totum occupat anguis!"
<ov. met. 4.586>	Ille quidem vult plura loqui, sed lingua repente
<ov. met. 4.587>	in partes est fissa duas: nec verba volenti
<ov. met. 4.588>	sufficiunt, quotiensque aliquos parat edere questus,
<ov. met. 4.589>	sibilat: hanc illi vocem natura reliquit.
<ov. met. 4.590>	Nuda manu feriens exclamat pectora coniunx
<ov. met. 4.591>	"Cadme, mane, teque, infelix, his exue monstris!
<ov. met. 4.592>	Cadme, quid hoc? ubi pes, ubi sunt umerique manusque
<ov. met. 4.593>	et color et facies et, dum loquor, omnia? cur non
<ov. met. 4.594>	me quoque, caelestes, in eandem vertitis anguem?"
<ov. met. 4.595>	Dixerat: ille suae lambebat coniugis ora
<ov. met. 4.596>	inque sinus caros, veluti cognosceret, ibat
<ov. met. 4.597>	et dabat amplexus adsuetaque colla petebat.
<ov. met. 4.598>	Quisquis adest (aderant comites), terretur: at illa
<ov. met. 4.599>	lubrica permulcet cristati colla draconis.
<ov. met. 4.600>	Et subito duo sunt iunctoque volumine serpunt,
<ov. met. 4.601>	donec in adpositi nemoris subiere latebras.
<ov. met. 4.602>	Nunc quoque nec fugiunt hominem nec vulnere laedunt
<ov. met. 4.603>	quidque prius fuerint, placidi meminere dracones.
<ov. met. 4.604>	Sed tamen ambobus versae solacia formae
<ov. met. 4.605>	magna nepos dederat, quem debellata colebat
<ov. met. 4.606>	India, quem positis celebrabat Achaia templis.
<ov. met. 4.607>	Solus Abantiades ab origine cretus eadem
<ov. met. 4.608>	Acrisius superest, qui moenibus arceat urbis
<ov. met. 4.609>	Argolicae contraque deum ferat arma genusque
<ov. met. 4.610>	non putet esse Iovis; neque enim Iovis esse putabat
<ov. met. 4.611>	Persea, quem pluvio Danae conceperat auro.
<ov. met. 4.612>	Mox tamen Acrisium (tanta est praesentia veri)
<ov. met. 4.613>	tam violasse deum quam non agnosse nepotem
<ov. met. 4.614>	paenitet: inpositus iam caelo est alter, at alter
<ov. met. 4.615>	viperei referens spolium memorabile monstri
<ov. met. 4.616>	aera carpebat tenerum stridentibus alis.
<ov. met. 4.617>	Cumque super Libycas victor penderet harenas,
<ov. met. 4.618>	Gorgonei capitis guttae cecidere cruentae.
<ov. met. 4.619>	Quas humus exceptas varios animavit in angues:
<ov. met. 4.620>	unde frequens illa est infestaque terra colubris.
<ov. met. 4.621>	Inde per inmensum ventis discordibus actus
<ov. met. 4.622>	nunc huc, nunc illuc exemplo nubis aquosae
<ov. met. 4.623>	fertur et ex alto seductas aethere longe
<ov. met. 4.624>	despectat terras totumque supervolat orbem.
<ov. met. 4.625>	Ter gelidas Arctos, ter Cancri bracchia vidit:
<ov. met. 4.626>	saepe sub occasus, saepe est ablatus in ortus.
<ov. met. 4.627>	Iamque cadente die, veritus se credere nocti,
<ov. met. 4.628>	constitit Hesperio, regnis Atlantis, in orbe,
<ov. met. 4.629>	exiguamque petit requiem, dum Lucifer ignes
<ov. met. 4.630>	evocet Aurorae, currus Aurora diurnos.
<ov. met. 4.631>	Hic hominum cunctis ingenti corpore praestans
<ov. met. 4.632>	Iapetionides Atlas fuit. Ultima tellus
<ov. met. 4.633>	rege sub hoc et pontus erat, qui Solis anhelis
<ov. met. 4.634>	aequora subdit equis et fessos excipit axes.
<ov. met. 4.635>	Mille greges illi totidemque armenta per herbas
<ov. met. 4.636>	errabant, et humum vicinia nulla premebant.
<ov. met. 4.637>	Arboreae frondes auro radiante nitentes
<ov. met. 4.638>	ex auro ramos, ex auro poma tegebant.
<ov. met. 4.639>	"Hospes," ait Perseus illi, "seu gloria tangit
<ov. met. 4.640>	te generis magni, generis mihi Iuppiter auctor;
<ov. met. 4.641>	sive es mirator rerum, mirabere nostras.
<ov. met. 4.642>	Hospitium requiemque peto." Memor ille vetustae
<ov. met. 4.643>	sortis erat: Themis hanc dederat Parnasia sortem:
<ov. met. 4.644>	"Tempus, Atla, veniet, tua quo spoliabitur auro
<ov. met. 4.645>	arbor, et hunc praedae titulum Iove natus habebit."
<ov. met. 4.646>	Id metuens solidis pomaria clauserat Atlas
<ov. met. 4.647>	moenibus et vasto dederat servanda draconi
<ov. met. 4.648>	arcebatque suis externos finibus omnes.
<ov. met. 4.649>	Huic quoque "vade procul, ne longe gloria rerum,
<ov. met. 4.650>	quam mentiris" ait, "longe tibi Iuppiter absit!"
<ov. met. 4.651>	vimque minis addit manibusque expellere temptat
<ov. met. 4.652>	cunctantem et placidis miscentem fortia dictis.
<ov. met. 4.653>	Viribus inferior (quis enim par esset Atlantis
<ov. met. 4.654>	viribus?) "at quoniam parvi tibi gratia nostra est,
<ov. met. 4.655>	accipe munus!" ait, laevaque a parte Medusae
<ov. met. 4.656>	ipse retro versus squalentia protulit ora.
<ov. met. 4.657>	Quantus erat, mons factus Atlas: nam barba comaeque
<ov. met. 4.658>	in silvas abeunt, iuga sunt umerique manusque,
<ov. met. 4.659>	quod caput ante fuit, summo est in monte cacumen,
<ov. met. 4.660>	ossa lapis fiunt: tum partes auctus in omnes
<ov. met. 4.661>	crevit in inmensum (sic, di, statuistis) et omne
<ov. met. 4.662>	cum tot sideribus caelum requievit in illo.
<ov. met. 4.663>	Clauserat Hippotades aeterno carcere ventos,
<ov. met. 4.664>	admonitorque operum caelo clarissimus alto
<ov. met. 4.665>	Lucifer ortus erat. Pennis ligat ille resumptis
<ov. met. 4.666>	parte ab utraque pedes teloque accingitur unco
<ov. met. 4.667>	et liquidum motis talaribus aera findit.
<ov. met. 4.668>	Gentibus innumeris circumque infraque relictis
<ov. met. 4.669>	Aethiopum populos Cepheaque conspicit arva.
<ov. met. 4.670>	Illic inmeritam maternae pendere linguae
<ov. met. 4.671>	Andromedan poenas iniustus iusserat Ammon.
<ov. met. 4.672>	Quam simul ad duras religatam bracchia cautes
<ov. met. 4.673>	vidit Abantiades (nisi quod levis aura capillos
<ov. met. 4.674>	moverat et tepido manabant lumina fletu,
<ov. met. 4.675>	marmoreum ratus esset opus), trahit inscius ignes
<ov. met. 4.676>	et stupet et visae correptus imagine formae
<ov. met. 4.677>	paene suas quatere est oblitus in aere pennas.
<ov. met. 4.678>	Ut stetit, "o" dixit "non istis digna catenis,
<ov. met. 4.679>	sed quibus inter se cupidi iunguntur amantes,
<ov. met. 4.680>	pande requirenti nomen terraeque tuumque,
<ov. met. 4.681>	et cur vincla geras." Primo silet illa, nec audet
<ov. met. 4.682>	adpellare virum virgo; manibusque modestos
<ov. met. 4.683>	celasset vultus, si non religata fuisset:
<ov. met. 4.684>	lumina, quod potuit, lacrimis inplevit obortis.
<ov. met. 4.685>	Saepius instanti, sua ne delicta fateri
<ov. met. 4.686>	nolle videretur, nomen terraeque suumque,
<ov. met. 4.687>	quantaque maternae fuerit fiducia formae,
<ov. met. 4.688>	indicat. Et nondum memoratis omnibus unda
<ov. met. 4.689>	insonuit, veniensque inmenso belua ponto
<ov. met. 4.690>	inminet et latum sub pectore possidet aequor.
<ov. met. 4.691>	Conclamat virgo: genitor lugubris et una
<ov. met. 4.692>	mater adest, ambo miseri, sed iustius illa.
<ov. met. 4.693>	Nec secum auxilium, sed dignos tempore fletus
<ov. met. 4.694>	plangoremque ferunt vinctoque in corpore adhaerent,
<ov. met. 4.695>	cum sic hospes ait: "Lacrimarum longa manere
<ov. met. 4.696>	tempora vos poterunt: ad opem brevis hora ferendam est.
<ov. met. 4.697>	Hanc ego si peterem Perseus Iove natus et illa,
<ov. met. 4.698>	quam clausam inplevit fecundo Iuppiter auro,
<ov. met. 4.699>	Gorgonis anguicomae Perseus superator et alis
<ov. met. 4.700>	aerias ausus iactatis ire per auras,
<ov. met. 4.701>	praeferrer cunctis certe gener. Addere tantis
<ov. met. 4.702>	dotibus et meritum, faveant modo numina, tempto:
<ov. met. 4.703>	ut mea sit servata mea virtute, paciscor."
<ov. met. 4.704>	Accipiunt legem (quis enim dubitaret?) et orant
<ov. met. 4.705>	promittuntque super regnum dotale parentes.
<ov. met. 4.706>	Ecce velut navis praefixo concita rostro
<ov. met. 4.707>	sulcat aquas, iuvenum sudantibus acta lacertis,
<ov. met. 4.708>	sic fera dimotis inpulsu pectoris undis
<ov. met. 4.709>	tantum aberat scopulis, quantum Balearica torto
<ov. met. 4.710>	funda potest plumbo medii transmittere caeli:
<ov. met. 4.711>	cum subito iuvenis pedibus tellure repulsa
<ov. met. 4.712>	arduus in nubes abiit. Ut in aequore summo
<ov. met. 4.713>	umbra viri visa est, visa fera saevit in umbra.
<ov. met. 4.714>	Utque Iovis praepes, vacuo cum vidit in arvo
<ov. met. 4.715>	praebentem Phoebo liventia terga draconem,
<ov. met. 4.716>	occupat aversum, neu saeva retorqueat ora,
<ov. met. 4.717>	squamigeris avidos figit cervicibus ungues,
<ov. met. 4.718>	sic celeri missus praeceps per inane volatu
<ov. met. 4.719>	terga ferae pressit dextroque frementis in armo
<ov. met. 4.720>	Inachides ferrum curvo tenus abdidit hamo.
<ov. met. 4.721>	Vulnere laesa gravi modo se sublimis in auras
<ov. met. 4.722>	attollit, modo subdit aquis, modo more ferocis
<ov. met. 4.723>	versat apri, quem turba canum circumsona terret.
<ov. met. 4.724>	Ille avidos morsus velocibus effugit alis
<ov. met. 4.725>	quaque patet, nunc terga cavis super obsita conchis,
<ov. met. 4.726>	nunc laterum costas, nunc qua tenuissima cauda
<ov. met. 4.727>	desinit in piscem, falcato vulnerat ense.
<ov. met. 4.728>	Belua puniceo mixtos cum sanguine fluctus
<ov. met. 4.729>	ore vomit: maduere graves adspergine pennae.
<ov. met. 4.730>	Nec bibulis ultra Perseus talaribus ausus
<ov. met. 4.731>	credere, conspexit scopulum, qui vertice summo
<ov. met. 4.732>	stantibus exstat aquis, operitur ab aequore moto.
<ov. met. 4.733>	Nixus eo rupisque tenens iuga prima sinistra
<ov. met. 4.734>	ter quater exegit repetita per ilia ferrum.
<ov. met. 4.735>	Litora cum plausu clamor superasque deorum
<ov. met. 4.736>	inplevere domos: gaudent generumque salutant
<ov. met. 4.737>	auxiliumque domus servatoremque fatentur
<ov. met. 4.738>	Cassiope Cepheusque pater. Resoluta catenis
<ov. met. 4.739>	incedit virgo, pretiumque et causa laboris.
<ov. met. 4.740>	Ipse manus hausta victrices abluit unda,
<ov. met. 4.741>	anguiferumque caput dura ne laedat harena,
<ov. met. 4.742>	mollit humum foliis natasque sub aequore virgas
<ov. met. 4.743>	sternit et inponit Phorcynidos ora Medusae.
<ov. met. 4.744>	Virga recens bibulaque etiamnum viva medulla
<ov. met. 4.745>	vim rapuit monstri tactuque induruit huius
<ov. met. 4.746>	percepitque novum ramis et fronde rigorem.
<ov. met. 4.747>	At pelagi nymphae factum mirabile temptant
<ov. met. 4.748>	pluribus in virgis et idem contingere gaudent
<ov. met. 4.749>	seminaque ex illis iterant iactata per undas.
<ov. met. 4.750>	Nunc quoque curaliis eadem natura remansit,
<ov. met. 4.751>	duritiam tacto capiant ut ab aere, quodque
<ov. met. 4.752>	vimen in aequore erat, fiat super aequora saxum.
<ov. met. 4.753>	Dis tribus ille focos totidem de caespite ponit,
<ov. met. 4.754>	laevum Mercurio, dextrum tibi, bellica virgo,
<ov. met. 4.755>	ara Iovis media est. Mactatur vacca Minervae,
<ov. met. 4.756>	alipedi vitulus, taurus tibi, summe deorum.
<ov. met. 4.757>	protinus Andromedan et tanti praemia facti
<ov. met. 4.758>	indotata rapit: taedas Hymenaeus Amorque
<ov. met. 4.759>	praecutiunt, largis satiantur odoribus ignes,
<ov. met. 4.760>	sertaque dependent tectis et ubique lyraeque
<ov. met. 4.761>	tibiaque et cantus, animi felicia laeti
<ov. met. 4.762>	argumenta, sonant. Reseratis aurea valvis
<ov. met. 4.763>	atria tota patent, pulchroque instructa paratu
<ov. met. 4.764>	Cepheni proceres ineunt convivia regis.
<ov. met. 4.765>	Postquam epulis functi generosi munere Bacchi
<ov. met. 4.766>	diffudere animos, cultusque genusque locorum
<ov. met. 4.767>	quaerit Lyncides moresque animumque virorum.
<ov. met. 4.768>	quaerit Abantiades: quaerenti protinus unus
<ov. met. 4.768>	narrat Lyncides moresque animumque virorum
<ov. met. 4.770>	Qui simul edocuit, "nunc, o fortissime," dixit
<ov. met. 4.771>	"fare, precor, Perseu, quanta virtute quibusque
<ov. met. 4.772>	artibus abstuleris crinita draconibus ora."
<ov. met. 4.773>	Narrat Agenorides gelido sub Atlante iacentem
<ov. met. 4.774>	esse locum solidae tutum munimine molis;
<ov. met. 4.775>	cuius in introitu geminas habitasse sorores
<ov. met. 4.776>	Phorcidas, unius partitas luminis usum.
<ov. met. 4.777>	Id se sollerti furtim, dum traditur, astu
<ov. met. 4.778>	supposita cepisse manu perque abdita longe
<ov. met. 4.779>	deviaque et silvis horrentia saxa fragosis
<ov. met. 4.780>	Gorgoneas tetigisse domos, passimque per agros
<ov. met. 4.781>	perque vias vidisse hominum simulacra ferarumque
<ov. met. 4.782>	in silicem ex ipsis visa conversa Medusa.
<ov. met. 4.783>	Se tamen horrendae clipei, quem laeva gerebat,
<ov. met. 4.784>	aere repercusso formam adspexisse Medusae,
<ov. met. 4.785>	dumque gravis somnus colubrasque ipsamque tenebat,
<ov. met. 4.786>	eripuisse caput collo; pennisque fugacem
<ov. met. 4.787>	Pegason et fratrem matris de sanguine natos
<ov. met. 4.788>	addidit et longi non falsa pericula cursus,
<ov. met. 4.789>	quae freta, quas terras sub se vidisset ab alto
<ov. met. 4.790>	et quae iactatis tetigisset sidera pennis.
<ov. met. 4.791>	Ante exspectatum tacuit tamen. Excipit unus
<ov. met. 4.792>	ex numero procerum quaerens, cur sola sororum
<ov. met. 4.793>	gesserit alternis inmixtos crinibus angues.
<ov. met. 4.794>	Hospes ait: "Quoniam scitaris digna relatu,
<ov. met. 4.795>	accipe quaesiti causam. Clarissima forma
<ov. met. 4.796>	multorumque fuit spes invidiosa procorum
<ov. met. 4.797>	illa: neque in tota conspectior ulla capillis
<ov. met. 4.798>	pars fuit. Inveni, qui se vidisse referret.
<ov. met. 4.799>	Hanc pelagi rector templo vitiasse Minervae
<ov. met. 4.800>	dicitur. Aversa est et castos aegide vultus
<ov. met. 4.801>	nata Iovis texit; neve hoc inpune fuisset,
<ov. met. 4.802>	Gorgoneum crinem turpes mutavit in hydros.
<ov. met. 4.803>	Nunc quoque, ut attonitos formidine terreat hostes,
<ov. met. 4.804>	pectore in adverso, quos fecit, sustinet angues."


<verg. aen. 1.1>	Arma virumque cano, Troiae qui primus ab oris
<verg. aen. 1.2>	Italiam, fato profugus, Laviniaque venit
<verg. aen. 1.3>	litora, multum ille et terris iactatus et alto
<verg. aen. 1.4>	vi superum saevae memorem Iunonis ob iram;
<verg. aen. 1.5>	multa quoque et bello passus, dum conderet urbem,
<verg. aen. 1.6>	inferretque deos Latio, genus unde Latinum,
<verg. aen. 1.7>	Albanique patres, atque altae moenia Romae.
<verg. aen. 1.8>	Musa, mihi causas memora, quo numine laeso,
<verg. aen. 1.9>	quidve dolens, regina deum tot volvere casus
<verg. aen. 1.10>	insignem pietate virum, tot adire labores
<verg. aen. 1.11>	impulerit. Tantaene animis caelestibus irae?
<verg. aen. 1.12>	Urbs antiqua fuit, Tyrii tenuere coloni,
<verg. aen. 1.13>	Karthago, Italiam contra Tiberinaque longe
<verg. aen. 1.14>	ostia, dives opum studiisque asperrima belli;
<verg. aen. 1.15>	quam Iuno fertur terris magis omnibus unam
<verg. aen. 1.16>	posthabita coluisse Samo; hic illius arma,
<verg. aen. 1.17>	hic currus fuit; hoc regnum dea gentibus esse,
<verg. aen. 1.18>	si qua fata sinant, iam tum tenditque fovetque.
<verg. aen. 1.19>	Progeniem sed enim Troiano a sanguine duci
<verg. aen. 1.20>	audierat, Tyrias olim quae verteret arces;
<verg. aen. 1.21>	hinc populum late regem belloque superbum
<verg. aen. 1.22>	venturum excidio Libyae: sic volvere Parcas.
<verg. aen. 1.23>	Id metuens, veterisque memor Saturnia belli,
<verg. aen. 1.24>	prima quod ad Troiam pro caris gesserat Argis---
<verg. aen. 1.25>	necdum etiam causae irarum saevique dolores
<verg. aen. 1.26>	exciderant animo: manet alta mente repostum
<verg. aen. 1.27>	iudicium Paridis spretaeque iniuria formae,
<verg. aen. 1.28>	et genus invisum, et rapti Ganymedis honores.
<verg. aen. 1.29>	His accensa super, iactatos aequore toto
<verg. aen. 1.30>	Troas, reliquias Danaum atque immitis Achilli,
<verg. aen. 1.31>	arcebat longe Latio, multosque per annos
<verg. aen. 1.32>	errabant, acti fatis, maria omnia circum.
<verg. aen. 1.33>	Tantae molis erat Romanam condere gentem!
<verg. aen. 1.34>	Vix e conspectu Siculae telluris in altum
<verg. aen. 1.35>	vela dabant laeti, et spumas salis aere ruebant,
<verg. aen. 1.36>	cum Iuno, aeternum servans sub pectore volnus,
<verg. aen. 1.37>	haec secum: "Mene incepto desistere victam,
<verg. aen. 1.38>	nec posse Italia Teucrorum avertere regem?
<verg. aen. 1.39>	Quippe vetor fatis. Pallasne exurere classem
<verg. aen. 1.40>	Argivum atque ipsos potuit submergere ponto,
<verg. aen. 1.41>	unius ob noxam et furias Aiacis Oilei?
<verg. aen. 1.42>	Ipsa, Iovis rapidum iaculata e nubibus ignem,
<verg. aen. 1.43>	disiecitque rates evertitque aequora ventis,
<verg. aen. 1.44>	illum expirantem transfixo pectore flammas
<verg. aen. 1.45>	turbine corripuit scopuloque infixit acuto.
<verg. aen. 1.46>	Ast ego, quae divom incedo regina, Iovisque
<verg. aen. 1.47>	et soror et coniunx, una cum gente tot annos
<verg. aen. 1.48>	bella gero!  Et quisquam numen Iunonis adoret
<verg. aen. 1.49>	praeterea, aut supplex aris imponet honorem?"
<verg. aen. 1.50>	Talia flammato secum dea corde volutans
<verg. aen. 1.51>	nimborum in patriam, loca feta furentibus austris,
<verg. aen. 1.52>	Aeoliam venit. Hic vasto rex Aeolus antro
<verg. aen. 1.53>	luctantes ventos tempestatesque sonoras
<verg. aen. 1.54>	imperio premit ac vinclis et carcere frenat.
<verg. aen. 1.55>	Illi indignantes magno cum murmure montis
<verg. aen. 1.56>	circum claustra fremunt; celsa sedet Aeolus arce
<verg. aen. 1.57>	sceptra tenens, mollitque animos et temperat iras.
<verg. aen. 1.58>	Ni faciat, maria ac terras caelumque profundum
<verg. aen. 1.59>	quippe ferant rapidi secum verrantque per auras.
<verg. aen. 1.60>	Sed pater omnipotens speluncis abdidit atris,
<verg. aen. 1.61>	hoc metuens, molemque et montis insuper altos
<verg. aen. 1.62>	imposuit, regemque dedit, qui foedere certo
<verg. aen. 1.63>	et premere et laxas sciret dare iussus habenas.
<verg. aen. 1.64>	Ad quem tum Iuno supplex his vocibus usa est:
<verg. aen. 1.65>	"Aeole, namque tibi divom pater atque hominum rex
<verg. aen. 1.66>	et mulcere dedit fluctus et tollere vento,
<verg. aen. 1.67>	gens inimica mihi Tyrrhenum navigat aequor,
<verg. aen. 1.68>	Ilium in Italiam portans victosque Penates:
<verg. aen. 1.69>	incute vim ventis submersasque obrue puppes,
<verg. aen. 1.70>	aut age diversos et disiice corpora ponto.
<verg. aen. 1.71>	Sunt mihi bis septem praestanti corpore nymphae,
<verg. aen. 1.72>	quarum quae forma pulcherrima Deiopea,
<verg. aen. 1.73>	conubio iungam stabili propriamque dicabo,
<verg. aen. 1.74>	omnis ut tecum meritis pro talibus annos
<verg. aen. 1.75>	exigat, et pulchra faciat te prole parentem."
<verg. aen. 1.76>	Aeolus haec contra: "Tuus, O regina, quid optes
<verg. aen. 1.77>	explorare labor; mihi iussa capessere fas est.
<verg. aen. 1.78>	Tu mihi, quodcumque hoc regni, tu sceptra Iovemque
<verg. aen. 1.79>	concilias, tu das epulis accumbere divom,
<verg. aen. 1.80>	nimborumque facis tempestatumque potentem."
<verg. aen. 1.81>	Haec ubi dicta, cavum conversa cuspide montem
<verg. aen. 1.82>	impulit in latus: ac venti, velut agmine facto,
<verg. aen. 1.83>	qua data porta, ruunt et terras turbine perflant.
<verg. aen. 1.84>	Incubuere mari, totumque a sedibus imis
<verg. aen. 1.85>	una Eurusque Notusque ruunt creberque procellis
<verg. aen. 1.86>	Africus, et vastos volvunt ad litora fluctus.
<verg. aen. 1.87>	Insequitur clamorque virum stridorque rudentum.
<verg. aen. 1.88>	Eripiunt subito nubes caelumque diemque
<verg. aen. 1.89>	Teucrorum ex oculis; ponto nox incubat atra.
<verg. aen. 1.90>	Intonuere poli, et crebris micat ignibus aether,
<verg. aen. 1.91>	praesentemque viris intentant omnia mortem.
<verg. aen. 1.92>	Extemplo Aeneae solvuntur frigore membra:
<verg. aen. 1.93>	ingemit, et duplicis tendens ad sidera palmas
<verg. aen. 1.94>	talia voce refert: "O terque quaterque beati,
<verg. aen. 1.95>	quis ante ora patrum Troiae sub moenibus altis
<verg. aen. 1.96>	contigit oppetere! O Danaum fortissime gentis
<verg. aen. 1.97>	Tydide! Mene Iliacis occumbere campis
<verg. aen. 1.98>	non potuisse, tuaque animam hanc effundere dextra,
<verg. aen. 1.99>	saevus ubi Aeacidae telo iacet Hector, ubi ingens
<verg. aen. 1.100>	Sarpedon, ubi tot Simois correpta sub undis
<verg. aen. 1.101>	scuta virum galeasque et fortia corpora volvit?"
<verg. aen. 1.102>	Talia iactanti stridens Aquilone procella
<verg. aen. 1.103>	velum adversa ferit, fluctusque ad sidera tollit.
<verg. aen. 1.104>	Franguntur remi; tum prora avertit, et undis
<verg. aen. 1.105>	dat latus; insequitur cumulo praeruptus aquae mons.
<verg. aen. 1.106>	Hi summo in fluctu pendent; his unda dehiscens
<verg. aen. 1.107>	terram inter fluctus aperit; furit aestus harenis.
<verg. aen. 1.108>	Tris Notus abreptas in saxa latentia torquet---
<verg. aen. 1.109>	saxa vocant Itali mediis quae in fluctibus aras---
<verg. aen. 1.110>	dorsum immane mari summo; tris Eurus ab alto
<verg. aen. 1.111>	in brevia et Syrtis urguet, miserabile visu,
<verg. aen. 1.112>	inliditque vadis atque aggere cingit harenae.
<verg. aen. 1.113>	Unam, quae Lycios fidumque vehebat Oronten,
<verg. aen. 1.114>	ipsius ante oculos ingens a vertice pontus
<verg. aen. 1.115>	in puppim ferit: excutitur pronusque magister
<verg. aen. 1.116>	volvitur in caput; ast illam ter fluctus ibidem
<verg. aen. 1.117>	torquet agens circum, et rapidus vorat aequore vortex.
<verg. aen. 1.118>	Adparent rari nantes in gurgite vasto,
<verg. aen. 1.119>	arma virum, tabulaeque, et Troia gaza per undas.
<verg. aen. 1.120>	Iam validam Ilionei navem, iam fortis Achati,
<verg. aen. 1.121>	et qua vectus Abas, et qua grandaevus Aletes,
<verg. aen. 1.122>	vicit hiems; laxis laterum compagibus omnes
<verg. aen. 1.123>	accipiunt inimicum imbrem, rimisque fatiscunt.
<verg. aen. 1.124>	Interea magno misceri murmure pontum,
<verg. aen. 1.125>	emissamque hiemem sensit Neptunus, et imis
<verg. aen. 1.126>	stagna refusa vadis, graviter commotus; et alto
<verg. aen. 1.127>	prospiciens, summa placidum caput extulit unda.
<verg. aen. 1.128>	Disiectam Aeneae, toto videt aequore classem,
<verg. aen. 1.129>	fluctibus oppressos Troas caelique ruina,
<verg. aen. 1.130>	nec latuere doli fratrem Iunonis et irae.
<verg. aen. 1.131>	Eurum ad se Zephyrumque vocat, dehinc talia fatur:
<verg. aen. 1.132>	"Tantane vos generis tenuit fiducia vestri?
<verg. aen. 1.133>	Iam caelum terramque meo sine numine, venti,
<verg. aen. 1.134>	miscere, et tantas audetis tollere moles?
<verg. aen. 1.135>	Quos ego---sed motos praestat componere fluctus.
<verg. aen. 1.136>	Post mihi non simili poena commissa luetis.
<verg. aen. 1.137>	Maturate fugam, regique haec dicite vestro:
<verg. aen. 1.138>	non illi imperium pelagi saevumque tridentem,
<verg. aen. 1.139>	sed mihi sorte datum. Tenet ille immania saxa,
<verg. aen. 1.140>	vestras, Eure, domos; illa se iactet in aula
<verg. aen. 1.141>	Aeolus, et clauso ventorum carcere regnet."
<verg. aen. 1.142>	Sic ait, et dicto citius tumida aequora placat,
<verg. aen. 1.143>	collectasque fugat nubes, solemque reducit.
<verg. aen. 1.144>	Cymothoe simul et Triton adnixus acuto
<verg. aen. 1.145>	detrudunt navis scopulo; levat ipse tridenti;
<verg. aen. 1.146>	et vastas aperit syrtis, et temperat aequor,
<verg. aen. 1.147>	atque rotis summas levibus perlabitur undas.
<verg. aen. 1.148>	Ac veluti magno in populo cum saepe coorta est
<verg. aen. 1.149>	seditio, saevitque animis ignobile volgus,
<verg. aen. 1.150>	iamque faces et saxa volant---furor arma ministrat;
<verg. aen. 1.151>	tum, pietate gravem ac meritis si forte virum quem
<verg. aen. 1.152>	conspexere, silent, arrectisque auribus adstant;
<verg. aen. 1.153>	ille regit dictis animos, et pectora mulcet,---
<verg. aen. 1.154>	sic cunctus pelagi cecidit fragor, aequora postquam
<verg. aen. 1.155>	prospiciens genitor caeloque invectus aperto
<verg. aen. 1.156>	flectit equos, curruque volans dat lora secundo.
<verg. aen. 1.157>	Defessi Aeneadae, quae proxima litora, cursu
<verg. aen. 1.158>	contendunt petere, et Libyae vertuntur ad oras.
<verg. aen. 1.159>	Est in secessu longo locus: insula portum
<verg. aen. 1.160>	efficit obiectu laterum, quibus omnis ab alto
<verg. aen. 1.161>	frangitur inque sinus scindit sese unda reductos.
<verg. aen. 1.162>	Hinc atque hinc vastae rupes geminique minantur
<verg. aen. 1.163>	in caelum scopuli, quorum sub vertice late
<verg. aen. 1.164>	aequora tuta silent; tum silvis scaena coruscis
<verg. aen. 1.165>	desuper horrentique atrum nemus imminet umbra.
<verg. aen. 1.166>	Fronte sub adversa scopulis pendentibus antrum,
<verg. aen. 1.167>	intus aquae dulces vivoque sedilia saxo,
<verg. aen. 1.168>	nympharum domus: hic fessas non vincula navis
<verg. aen. 1.169>	ulla tenent, unco non alligat ancora morsu.
<verg. aen. 1.170>	Huc septem Aeneas collectis navibus omni
<verg. aen. 1.171>	ex numero subit; ac magno telluris amore
<verg. aen. 1.172>	egressi optata potiuntur Troes harena,
<verg. aen. 1.173>	et sale tabentis artus in litore ponunt.
<verg. aen. 1.174>	Ac primum silici scintillam excudit Achates,
<verg. aen. 1.175>	succepitque ignem foliis, atque arida circum
<verg. aen. 1.176>	nutrimenta dedit, rapuitque in fomite flammam.
<verg. aen. 1.177>	Tum Cererem corruptam undis Cerealiaque arma
<verg. aen. 1.178>	expediunt fessi rerum, frugesque receptas
<verg. aen. 1.179>	et torrere parant flammis et frangere saxo.
<verg. aen. 1.180>	Aeneas scopulum interea conscendit, et omnem
<verg. aen. 1.181>	prospectum late pelago petit, Anthea si quem
<verg. aen. 1.182>	iactatum vento videat Phrygiasque biremis,
<verg. aen. 1.183>	aut Capyn, aut celsis in puppibus arma Caici.
<verg. aen. 1.184>	Navem in conspectu nullam, tris litore cervos
<verg. aen. 1.185>	prospicit errantis; hos tota armenta sequuntur
<verg. aen. 1.186>	a tergo, et longum per vallis pascitur agmen.
<verg. aen. 1.187>	Constitit hic, arcumque manu celerisque sagittas
<verg. aen. 1.188>	corripuit, fidus quae tela gerebat Achates;
<verg. aen. 1.189>	ductoresque ipsos primum, capita alta ferentis
<verg. aen. 1.190>	cornibus arboreis, sternit, tum volgus, et omnem
<verg. aen. 1.191>	miscet agens telis nemora inter frondea turbam;
<verg. aen. 1.192>	nec prius absistit, quam septem ingentia victor
<verg. aen. 1.193>	corpora fundat humi, et numerum cum navibus aequet.
<verg. aen. 1.194>	Hinc portum petit, et socios partitur in omnes.
<verg. aen. 1.195>	Vina bonus quae deinde cadis onerarat Acestes
<verg. aen. 1.196>	litore Trinacrio dederatque abeuntibus heros,
<verg. aen. 1.197>	dividit, et dictis maerentia pectora mulcet:
<verg. aen. 1.198>	"O socii---neque enim ignari sumus ante malorum---
<verg. aen. 1.199>	O passi graviora, dabit deus his quoque finem.
<verg. aen. 1.200>	Vos et Scyllaeam rabiem penitusque sonantis
<verg. aen. 1.201>	accestis scopulos, vos et Cyclopea saxa
<verg. aen. 1.202>	experti: revocate animos, maestumque timorem
<verg. aen. 1.203>	mittite: forsan et haec olim meminisse iuvabit.
<verg. aen. 1.204>	Per varios casus, per tot discrimina rerum
<verg. aen. 1.205>	tendimus in Latium; sedes ubi fata quietas
<verg. aen. 1.206>	ostendunt; illic fas regna resurgere Troiae.
<verg. aen. 1.207>	Durate, et vosmet rebus servate secundis."
<verg. aen. 1.208>	Talia voce refert, curisque ingentibus aeger
<verg. aen. 1.209>	spem voltu simulat, premit altum corde dolorem.
<verg. aen. 1.210>	Illi se praedae accingunt, dapibusque futuris;
<verg. aen. 1.211>	tergora deripiunt costis et viscera nudant;
<verg. aen. 1.212>	pars in frusta secant veribusque trementia figunt;
<verg. aen. 1.213>	litore aena locant alii, flammasque ministrant.
<verg. aen. 1.214>	Tum victu revocant vires, fusique per herbam
<verg. aen. 1.215>	implentur veteris Bacchi pinguisque ferinae.
<verg. aen. 1.216>	Postquam exempta fames epulis mensaeque remotae,
<verg. aen. 1.217>	amissos longo socios sermone requirunt,
<verg. aen. 1.218>	spemque metumque inter dubii, seu vivere credant,
<verg. aen. 1.219>	sive extrema pati nec iam exaudire vocatos.
<verg. aen. 1.220>	Praecipue pius Aeneas nunc acris Oronti,
<verg. aen. 1.221>	nunc Amyci casum gemit et crudelia secum
<verg. aen. 1.222>	fata Lyci, fortemque Gyan, fortemque Cloanthum.
<verg. aen. 1.223>	Et iam finis erat, cum Iuppiter aethere summo
<verg. aen. 1.224>	despiciens mare velivolum terrasque iacentis
<verg. aen. 1.225>	litoraque et latos populos, sic vertice caeli
<verg. aen. 1.226>	constitit, et Libyae defixit lumina regnis.
<verg. aen. 1.227>	Atque illum talis iactantem pectore curas
<verg. aen. 1.228>	tristior et lacrimis oculos suffusa nitentis
<verg. aen. 1.229>	adloquitur Venus: "O qui res hominumque deumque
<verg. aen. 1.230>	aeternis regis imperiis, et fulmine terres,
<verg. aen. 1.231>	quid meus Aeneas in te committere tantum,
<verg. aen. 1.232>	quid Troes potuere, quibus, tot funera passis,
<verg. aen. 1.233>	cunctus ob Italiam terrarum clauditur orbis?
<verg. aen. 1.234>	Certe hinc Romanos olim, volventibus annis,
<verg. aen. 1.235>	hinc fore ductores, revocato a sanguine Teucri,
<verg. aen. 1.236>	qui mare, qui terras omni dicione tenerent,
<verg. aen. 1.237>	pollicitus, quae te, genitor, sententia vertit?
<verg. aen. 1.238>	Hoc equidem occasum Troiae tristisque ruinas
<verg. aen. 1.239>	solabar, fatis contraria fata rependens;
<verg. aen. 1.240>	nunc eadem fortuna viros tot casibus actos
<verg. aen. 1.241>	insequitur. Quem das finem, rex magne, laborum?
<verg. aen. 1.242>	Antenor potuit, mediis elapsus Achivis,
<verg. aen. 1.243>	Illyricos penetrare sinus, atque intima tutus
<verg. aen. 1.244>	regna Liburnorum, et fontem superare Timavi,
<verg. aen. 1.245>	unde per ora novem vasto cum murmure montis
<verg. aen. 1.246>	it mare proruptum et pelago premit arva sonanti.
<verg. aen. 1.247>	Hic tamen ille urbem Patavi sedesque locavit
<verg. aen. 1.248>	Teucrorum, et genti nomen dedit, armaque fixit
<verg. aen. 1.249>	Troia; nunc placida compostus pace quiescit:
<verg. aen. 1.250>	nos, tua progenies, caeli quibus adnuis arcem,
<verg. aen. 1.251>	navibus (infandum!) amissis, unius ob iram
<verg. aen. 1.252>	prodimur atque Italis longe disiungimur oris.
<verg. aen. 1.253>	Hic pietatis honos? Sic nos in sceptra reponis?"
<verg. aen. 1.254>	Olli subridens hominum sator atque deorum,
<verg. aen. 1.255>	voltu, quo caelum tempestatesque serenat,
<verg. aen. 1.256>	oscula libavit natae, dehinc talia fatur:
<verg. aen. 1.257>	"Parce metu, Cytherea: manent immota tuorum
<verg. aen. 1.258>	fata tibi; cernes urbem et promissa Lavini
<verg. aen. 1.259>	moenia, sublimemque feres ad sidera caeli
<verg. aen. 1.260>	magnanimum Aenean; neque me sententia vertit.
<verg. aen. 1.261>	Hic tibi (fabor enim, quando haec te cura remordet,
<verg. aen. 1.262>	longius et volvens fatorum arcana movebo)
<verg. aen. 1.263>	bellum ingens geret Italia, populosque feroces
<verg. aen. 1.264>	contundet, moresque viris et moenia ponet,
<verg. aen. 1.265>	tertia dum Latio regnantem viderit aestas,
<verg. aen. 1.266>	ternaque transierint Rutulis hiberna subactis.
<verg. aen. 1.267>	At puer Ascanius, cui nunc cognomen Iulo
<verg. aen. 1.268>	additur,---Ilus erat, dum res stetit Ilia regno,---
<verg. aen. 1.269>	triginta magnos volvendis mensibus orbis
<verg. aen. 1.270>	imperio explebit, regnumque ab sede Lavini
<verg. aen. 1.271>	transferet, et longam multa vi muniet Albam.
<verg. aen. 1.272>	Hic iam ter centum totos regnabitur annos
<verg. aen. 1.273>	gente sub Hectorea, donec regina sacerdos,
<verg. aen. 1.274>	Marte gravis, geminam partu dabit Ilia prolem.
<verg. aen. 1.275>	Inde lupae fulvo nutricis tegmine laetus
<verg. aen. 1.276>	Romulus excipiet gentem, et Mavortia condet
<verg. aen. 1.277>	moenia, Romanosque suo de nomine dicet.
<verg. aen. 1.278>	His ego nec metas rerum nec tempora pono;
<verg. aen. 1.279>	imperium sine fine dedi. Quin aspera Iuno,
<verg. aen. 1.280>	quae mare nunc terrasque metu caelumque fatigat,
<verg. aen. 1.281>	consilia in melius referet, mecumque fovebit
<verg. aen. 1.282>	Romanos rerum dominos gentemque togatam:
<verg. aen. 1.283>	sic placitum. Veniet lustris labentibus aetas,
<verg. aen. 1.284>	cum domus Assaraci Phthiam clarasque Mycenas
<verg. aen. 1.285>	servitio premet, ac victis dominabitur Argis.
<verg. aen. 1.286>	Nascetur pulchra Troianus origine Caesar,
<verg. aen. 1.287>	imperium oceano, famam qui terminet astris,---
<verg. aen. 1.288>	Iulius, a magno demissum nomen Iulo.
<verg. aen. 1.289>	Hunc tu olim caelo, spoliis Orientis onustum,
<verg. aen. 1.290>	accipies secura; vocabitur hic quoque votis.
<verg. aen. 1.291>	Aspera tum positis mitescent saecula bellis;
<verg. aen. 1.292>	cana Fides, et Vesta, Remo cum fratre Quirinus,
<verg. aen. 1.293>	iura dabunt; dirae ferro et compagibus artis
<verg. aen. 1.294>	claudentur Belli portae; Furor impius intus,
<verg. aen. 1.295>	saeva sedens super arma, et centum vinctus aenis
<verg. aen. 1.296>	post tergum nodis, fremet horridus ore cruento."
<verg. aen. 1.297>	Haec ait, et Maia genitum demittit ab alto,
<verg. aen. 1.298>	ut terrae, utque novae pateant Karthaginis arces
<verg. aen. 1.299>	hospitio Teucris, ne fati nescia Dido
<verg. aen. 1.300>	finibus arceret: volat ille per aera magnum
<verg. aen. 1.301>	remigio alarum, ac Libyae citus adstitit oris.
<verg. aen. 1.302>	Et iam iussa facit, ponuntque ferocia Poeni
<verg. aen. 1.303>	corda volente deo; in primis regina quietum
<verg. aen. 1.304>	accipit in Teucros animum mentemque benignam.
<verg. aen. 1.305>	At pius Aeneas, per noctem plurima volvens,
<verg. aen. 1.306>	ut primum lux alma data est, exire locosque
<verg. aen. 1.307>	explorare novos, quas vento accesserit oras,
<verg. aen. 1.308>	qui teneant, nam inculta videt, hominesne feraene,
<verg. aen. 1.309>	quaerere constituit, sociisque exacta referre
<verg. aen. 1.310>	Classem in convexo nemorum sub rupe cavata
<verg. aen. 1.311>	arboribus clausam circum atque horrentibus umbris
<verg. aen. 1.312>	occulit; ipse uno graditur comitatus Achate,
<verg. aen. 1.313>	bina manu lato crispans hastilia ferro.
<verg. aen. 1.314>	Cui mater media sese tulit obvia silva,
<verg. aen. 1.315>	virginis os habitumque gerens, et virginis arma
<verg. aen. 1.316>	Spartanae, vel qualis equos Threissa fatigat
<verg. aen. 1.317>	Harpalyce, volucremque fuga praevertitur Hebrum.
<verg. aen. 1.318>	Namque umeris de more habilem suspenderat arcum
<verg. aen. 1.319>	venatrix, dederatque comam diffundere ventis,
<verg. aen. 1.320>	nuda genu, nodoque sinus collecta fluentis.
<verg. aen. 1.321>	Ac prior, "Heus" inquit "iuvenes, monstrate mearum
<verg. aen. 1.322>	vidistis si quam hic errantem forte sororum,
<verg. aen. 1.323>	succinctam pharetra et maculosae tegmine lyncis,
<verg. aen. 1.324>	aut spumantis apri cursum clamore prementem."
<verg. aen. 1.325>	Sic Venus; et Veneris contra sic filius orsus:
<verg. aen. 1.326>	"Nulla tuarum audita mihi neque visa sororum---
<verg. aen. 1.327>	O quam te memorem, virgo? Namque haud tibi voltus
<verg. aen. 1.328>	mortalis, nec vox hominem sonat: O, dea certe---
<verg. aen. 1.329>	an Phoebi soror? an nympharum sanguinis una?---
<verg. aen. 1.330>	sis felix, nostrumque leves, quaecumque, laborem,
<verg. aen. 1.331>	et, quo sub caelo tandem, quibus orbis in oris
<verg. aen. 1.332>	iactemur, doceas. Ignari hominumque locorumque
<verg. aen. 1.333>	erramus, vento huc vastis et fluctibus acti:
<verg. aen. 1.334>	multa tibi ante aras nostra cadet hostia dextra."
<verg. aen. 1.335>	Tum Venus: "Haud equidem tali me dignor honore;
<verg. aen. 1.336>	virginibus Tyriis mos est gestare pharetram,
<verg. aen. 1.337>	purpureoque alte suras vincire cothurno.
<verg. aen. 1.338>	Punica regna vides, Tyrios et Agenoris urbem;
<verg. aen. 1.339>	sed fines Libyci, genus intractabile bello.
<verg. aen. 1.340>	Imperium Dido Tyria regit urbe profecta,
<verg. aen. 1.341>	germanum fugiens. Longa est iniuria, longae
<verg. aen. 1.342>	ambages; sed summa sequar fastigia rerum.
<verg. aen. 1.343>	"Huic coniunx Sychaeus erat, ditissimus agri
<verg. aen. 1.344>	Phoenicum, et magno miserae dilectus amore,
<verg. aen. 1.345>	cui pater intactam dederat, primisque iugarat
<verg. aen. 1.346>	ominibus. Sed regna Tyri germanus habebat
<verg. aen. 1.347>	Pygmalion, scelere ante alios immanior omnes.
<verg. aen. 1.348>	Quos inter medius venit furor. Ille Sychaeum
<verg. aen. 1.349>	impius ante aras, atque auri caecus amore,
<verg. aen. 1.350>	clam ferro incautum superat, securus amorum
<verg. aen. 1.351>	germanae; factumque diu celavit, et aegram,
<verg. aen. 1.352>	multa malus simulans, vana spe lusit amantem.
<verg. aen. 1.353>	Ipsa sed in somnis inhumati venit imago
<verg. aen. 1.354>	coniugis, ora modis attollens pallida miris,
<verg. aen. 1.355>	crudeles aras traiectaque pectora ferro
<verg. aen. 1.356>	nudavit, caecumque domus scelus omne retexit.
<verg. aen. 1.357>	Tum celerare fugam patriaque excedere suadet,
<verg. aen. 1.358>	auxiliumque viae veteres tellure recludit
<verg. aen. 1.359>	thesauros, ignotum argenti pondus et auri.
<verg. aen. 1.360>	His commota fugam Dido sociosque parabat:
<verg. aen. 1.361>	conveniunt, quibus aut odium crudele tyranni
<verg. aen. 1.362>	aut metus acer erat; navis, quae forte paratae,
<verg. aen. 1.363>	corripiunt, onerantque auro: portantur avari
<verg. aen. 1.364>	Pygmalionis opes pelago; dux femina facti.
<verg. aen. 1.365>	Devenere locos, ubi nunc ingentia cernis
<verg. aen. 1.366>	moenia surgentemque novae Karthaginis arcem,
<verg. aen. 1.367>	mercatique solum, facti de nomine Byrsam,
<verg. aen. 1.368>	taurino quantum possent circumdare tergo.
<verg. aen. 1.369>	Sed vos qui tandem, quibus aut venistis ab oris,
<verg. aen. 1.370>	quove tenetis iter? "Quaerenti talibus ille
<verg. aen. 1.371>	suspirans, imoque trahens a pectore vocem:
<verg. aen. 1.372>	"O dea, si prima repetens ab origine pergam,
<verg. aen. 1.373>	et vacet annalis nostrorum audire laborum,
<verg. aen. 1.374>	ante diem clauso componat Vesper Olympo.
<verg. aen. 1.375>	Nos Troia antiqua, si vestras forte per auris
<verg. aen. 1.376>	Troiae nomen iit, diversa per aequora vectos
<verg. aen. 1.377>	forte sua Libycis tempestas adpulit oris.
<verg. aen. 1.378>	Sum pius Aeneas, raptos qui ex hoste Penates
<verg. aen. 1.379>	classe veho mecum, fama super aethera notus.
<verg. aen. 1.380>	Italiam quaero patriam et genus ab Iove summo.
<verg. aen. 1.381>	Bis denis Phrygium conscendi navibus aequor,
<verg. aen. 1.382>	matre dea monstrante viam, data fata secutus;
<verg. aen. 1.383>	vix septem convolsae undis Euroque supersunt.
<verg. aen. 1.384>	Ipse ignotus, egens, Libyae deserta peragro,
<verg. aen. 1.385>	Europa atque Asia pulsus." Nec plura querentem
<verg. aen. 1.386>	passa Venus medio sic interfata dolore est:
<verg. aen. 1.387>	"Quisquis es, haud, credo, invisus caelestibus auras
<verg. aen. 1.388>	vitalis carpis, Tyriam qui adveneris urbem.
<verg. aen. 1.389>	Perge modo, atque hinc te reginae ad limina perfer,
<verg. aen. 1.390>	Namque tibi reduces socios classemque relatam
<verg. aen. 1.391>	nuntio, et in tutum versis aquilonibus actam,
<verg. aen. 1.392>	ni frustra augurium vani docuere parentes.
<verg. aen. 1.393>	Aspice bis senos laetantis agmine cycnos,
<verg. aen. 1.394>	aetheria quos lapsa plaga Iovis ales aperto
<verg. aen. 1.395>	turbabat caelo; nunc terras ordine longo
<verg. aen. 1.396>	aut capere, aut captas iam despectare videntur:
<verg. aen. 1.397>	ut reduces illi ludunt stridentibus alis,
<verg. aen. 1.398>	et coetu cinxere polum, cantusque dedere,
<verg. aen. 1.399>	haud aliter puppesque tuae pubesque tuorum
<verg. aen. 1.400>	aut portum tenet aut pleno subit ostia velo.
<verg. aen. 1.401>	Perge modo, et, qua te ducit via, dirige gressum."
<verg. aen. 1.402>	Dixit, et avertens rosea cervice refulsit,
<verg. aen. 1.403>	ambrosiaeque comae divinum vertice odorem
<verg. aen. 1.404>	spiravere, pedes vestis defluxit ad imos,
<verg. aen. 1.405>	et vera incessu patuit dea. Ille ubi matrem
<verg. aen. 1.406>	adgnovit, tali fugientem est voce secutus:
<verg. aen. 1.407>	"Quid natum totiens, crudelis tu quoque, falsis
<verg. aen. 1.408>	ludis imaginibus? Cur dextrae iungere dextram
<verg. aen. 1.409>	non datur, ac veras audire et reddere voces?"
<verg. aen. 1.410>	Talibus incusat, gressumque ad moenia tendit:
<verg. aen. 1.411>	at Venus obscuro gradientes aere saepsit,
<verg. aen. 1.412>	et multo nebulae circum dea fudit amictu,
<verg. aen. 1.413>	cernere ne quis eos, neu quis contingere posset,
<verg. aen. 1.414>	molirive moram, aut veniendi poscere causas.
<verg. aen. 1.415>	Ipsa Paphum sublimis abit, sedesque revisit
<verg. aen. 1.416>	laeta suas, ubi templum illi, centumque Sabaeo
<verg. aen. 1.417>	ture calent arae, sertisque recentibus halant.
<verg. aen. 1.418>	Corripuere viam interea, qua semita monstrat.
<verg. aen. 1.419>	Iamque ascendebant collem, qui plurimus urbi
<verg. aen. 1.420>	imminet, adversasque adspectat desuper arces.
<verg. aen. 1.421>	Miratur molem Aeneas, magalia quondam,
<verg. aen. 1.422>	miratur portas strepitumque et strata viarum.
<verg. aen. 1.423>	Instant ardentes Tyrii pars ducere muros,
<verg. aen. 1.424>	molirique arcem et manibus subvolvere saxa,
<verg. aen. 1.425>	pars optare locum tecto et concludere sulco.
<verg. aen. 1.426>	[Iura magistratusque legunt sanctumque senatum;]
<verg. aen. 1.427>	hic portus alii effodiunt; hic alta theatris
<verg. aen. 1.428>	fundamenta locant alii, immanisque columnas
<verg. aen. 1.429>	rupibus excidunt, scaenis decora alta futuris.
<verg. aen. 1.430>	Qualis apes aestate nova per florea rura
<verg. aen. 1.431>	exercet sub sole labor, cum gentis adultos
<verg. aen. 1.432>	educunt fetus, aut cum liquentia mella
<verg. aen. 1.433>	stipant et dulci distendunt nectare cellas,
<verg. aen. 1.434>	aut onera accipiunt venientum, aut agmine facto
<verg. aen. 1.435>	ignavom fucos pecus a praesepibus arcent:
<verg. aen. 1.436>	fervet opus, redolentque thymo fragrantia mella.
<verg. aen. 1.437>	"O fortunati, quorum iam moenia surgunt!"
<verg. aen. 1.438>	Aeneas ait, et fastigia suspicit urbis.
<verg. aen. 1.439>	Infert se saeptus nebula, mirabile dictu,
<verg. aen. 1.440>	per medios, miscetque viris, neque cernitur ulli.
<verg. aen. 1.441>	Lucus in urbe fuit media, laetissimus umbra,
<verg. aen. 1.442>	quo primum iactati undis et turbine Poeni
<verg. aen. 1.443>	effodere loco signum, quod regia Iuno
<verg. aen. 1.444>	monstrarat, caput acris equi; sic nam fore bello
<verg. aen. 1.445>	egregiam et facilem victu per saecula gentem.
<verg. aen. 1.446>	Hic templum Iunoni ingens Sidonia Dido
<verg. aen. 1.447>	condebat, donis opulentum et numine divae,
<verg. aen. 1.448>	aerea cui gradibus surgebant limina, nexaeque
<verg. aen. 1.449>	aere trabes, foribus cardo stridebat aenis.
<verg. aen. 1.450>	Hoc primum in luco nova res oblata timorem
<verg. aen. 1.451>	leniit, hic primum Aeneas sperare salutem
<verg. aen. 1.452>	ausus, et adflictis melius confidere rebus.
<verg. aen. 1.453>	Namque sub ingenti lustrat dum singula templo,
<verg. aen. 1.454>	reginam opperiens, dum, quae fortuna sit urbi,
<verg. aen. 1.455>	artificumque manus inter se operumque laborem
<verg. aen. 1.456>	miratur, videt Iliacas ex ordine pugnas,
<verg. aen. 1.457>	bellaque iam fama totum volgata per orbem,
<verg. aen. 1.458>	Atridas, Priamumque, et saevum ambobus Achillem.
<verg. aen. 1.459>	Constitit, et lacrimans, "Quis iam locus" inquit "Achate,
<verg. aen. 1.460>	quae regio in terris nostri non plena laboris?
<verg. aen. 1.461>	En Priamus! Sunt hic etiam sua praemia laudi;
<verg. aen. 1.462>	sunt lacrimae rerum et mentem mortalia tangunt.
<verg. aen. 1.463>	Solve metus; feret haec aliquam tibi fama salutem."
<verg. aen. 1.464>	Sic ait, atque animum pictura pascit inani,
<verg. aen. 1.465>	multa gemens, largoque umectat flumine voltum.
<verg. aen. 1.466>	Namque videbat, uti bellantes Pergama circum
<verg. aen. 1.467>	hac fugerent Graii, premeret Troiana iuventus,
<verg. aen. 1.468>	hac Phryges, instaret curru cristatus Achilles.
<verg. aen. 1.469>	Nec procul hinc Rhesi niveis tentoria velis
<verg. aen. 1.470>	adgnoscit lacrimans, primo quae prodita somno
<verg. aen. 1.471>	Tydides multa vastabat caede cruentus,
<verg. aen. 1.472>	ardentisque avertit equos in castra, prius quam
<verg. aen. 1.473>	pabula gustassent Troiae Xanthumque bibissent.
<verg. aen. 1.474>	Parte alia fugiens amissis Troilus armis,
<verg. aen. 1.475>	infelix puer atque impar congressus Achilli,
<verg. aen. 1.476>	fertur equis, curruque haeret resupinus inani,
<verg. aen. 1.477>	lora tenens tamen; huic cervixque comaeque trahuntur
<verg. aen. 1.478>	per terram, et versa pulvis inscribitur hasta.
<verg. aen. 1.479>	Interea ad templum non aequae Palladis ibant
<verg. aen. 1.480>	crinibus Iliades passis peplumque ferebant,
<verg. aen. 1.481>	suppliciter tristes et tunsae pectora palmis;
<verg. aen. 1.482>	diva solo fixos oculos aversa tenebat.
<verg. aen. 1.483>	Ter circum Iliacos raptaverat Hectora muros,
<verg. aen. 1.484>	exanimumque auro corpus vendebat Achilles.
<verg. aen. 1.485>	Tum vero ingentem gemitum dat pectore ab imo,
<verg. aen. 1.486>	ut spolia, ut currus, utque ipsum corpus amici,
<verg. aen. 1.487>	tendentemque manus Priamum conspexit inermis.
<verg. aen. 1.488>	Se quoque principibus permixtum adgnovit Achivis,
<verg. aen. 1.489>	Eoasque acies et nigri Memnonis arma.
<verg. aen. 1.490>	Ducit Amazonidum lunatis agmina peltis
<verg. aen. 1.491>	Penthesilea furens, mediisque in milibus ardet,
<verg. aen. 1.492>	aurea subnectens exsertae cingula mammae,
<verg. aen. 1.493>	bellatrix, audetque viris concurrere virgo.
<verg. aen. 1.494>	Haec dum Dardanio Aeneae miranda videntur,
<verg. aen. 1.495>	dum stupet, obtutuque haeret defixus in uno,
<verg. aen. 1.496>	regina ad templum, forma pulcherrima Dido,
<verg. aen. 1.497>	incessit magna iuvenum stipante caterva.
<verg. aen. 1.498>	Qualis in Eurotae ripis aut per iuga Cynthi
<verg. aen. 1.499>	exercet Diana choros, quam mille secutae
<verg. aen. 1.500>	hinc atque hinc glomerantur oreades; illa pharetram
<verg. aen. 1.501>	fert umero, gradiensque deas supereminet omnis:
<verg. aen. 1.502>	Latonae tacitum pertemptant gaudia pectus:
<verg. aen. 1.503>	talis erat Dido, talem se laeta ferebat
<verg. aen. 1.504>	per medios, instans operi regnisque futuris.
<verg. aen. 1.505>	Tum foribus divae, media testudine templi,
<verg. aen. 1.506>	saepta armis, solioque alte subnixa resedit.
<verg. aen. 1.507>	Iura dabat legesque viris, operumque laborem
<verg. aen. 1.508>	partibus aequabat iustis, aut sorte trahebat:
<verg. aen. 1.509>	cum subito Aeneas concursu accedere magno
<verg. aen. 1.510>	Anthea Sergestumque videt fortemque Cloanthum,
<verg. aen. 1.511>	Teucrorumque alios, ater quos aequore turbo
<verg. aen. 1.512>	dispulerat penitusque alias avexerat oras.
<verg. aen. 1.513>	Obstipuit simul ipse simul perculsus Achates
<verg. aen. 1.514>	laetitiaque metuque; avidi coniungere dextras
<verg. aen. 1.515>	ardebant; sed res animos incognita turbat.
<verg. aen. 1.516>	Dissimulant, et nube cava speculantur amicti,
<verg. aen. 1.517>	quae fortuna viris, classem quo litore linquant,
<verg. aen. 1.518>	quid veniant; cunctis nam lecti navibus ibant,
<verg. aen. 1.519>	orantes veniam, et templum clamore petebant.
<verg. aen. 1.520>	Postquam introgressi et coram data copia fandi,
<verg. aen. 1.521>	maxumus Ilioneus placido sic pectore coepit:
<verg. aen. 1.522>	"O Regina, novam cui condere Iuppiter urbem
<verg. aen. 1.523>	iustitiaque dedit gentis frenare superbas,
<verg. aen. 1.524>	Troes te miseri, ventis maria omnia vecti,
<verg. aen. 1.525>	oramus, prohibe infandos a navibus ignis,
<verg. aen. 1.526>	parce pio generi, et propius res aspice nostras.
<verg. aen. 1.527>	Non nos aut ferro Libycos populare Penatis
<verg. aen. 1.528>	venimus, aut raptas ad litora vertere praedas;
<verg. aen. 1.529>	non ea vis animo, nec tanta superbia victis.
<verg. aen. 1.530>	Est locus, Hesperiam Grai cognomine dicunt,
<verg. aen. 1.531>	terra antiqua, potens armis atque ubere glaebae;
<verg. aen. 1.532>	Oenotri coluere viri; nunc fama minores
<verg. aen. 1.533>	Italiam dixisse ducis de nomine gentem.
<verg. aen. 1.534>	Hic cursus fuit:
<verg. aen. 1.535>	cum subito adsurgens fluctu nimbosus Orion
<verg. aen. 1.536>	in vada caeca tulit, penitusque procacibus austris
<verg. aen. 1.537>	perque undas, superante salo, perque invia saxa
<verg. aen. 1.538>	dispulit; huc pauci vestris adnavimus oris.
<verg. aen. 1.539>	Quod genus hoc hominum?  Quaeve hunc tam barbara morem
<verg. aen. 1.540>	permittit patria? Hospitio prohibemur harenae;
<verg. aen. 1.541>	bella cient, primaque vetant consistere terra.
<verg. aen. 1.542>	Si genus humanum et mortalia temnitis arma
<verg. aen. 1.543>	at sperate deos memores fandi atque nefandi.
<verg. aen. 1.544>	"Rex erat Aeneas nobis, quo iustior alter,
<verg. aen. 1.545>	nec pietate fuit, nec bello maior et armis.
<verg. aen. 1.546>	Quem si fata virum servant, si vescitur aura
<verg. aen. 1.547>	aetheria, neque adhuc crudelibus occubat umbris,
<verg. aen. 1.548>	non metus; officio nec te certasse priorem
<verg. aen. 1.549>	paeniteat. Sunt et Siculis regionibus urbes
<verg. aen. 1.550>	arvaque, Troianoque a sanguine clarus Acestes.
<verg. aen. 1.551>	Quassatam ventis liceat subducere classem,
<verg. aen. 1.552>	et silvis aptare trabes et stringere remos:
<verg. aen. 1.553>	si datur Italiam, sociis et rege recepto,
<verg. aen. 1.554>	tendere, ut Italiam laeti Latiumque petamus;
<verg. aen. 1.555>	sin absumpta salus, et te, pater optume Teucrum,
<verg. aen. 1.556>	pontus habet Lybiae, nec spes iam restat Iuli,
<verg. aen. 1.557>	at freta Sicaniae saltem sedesque paratas,
<verg. aen. 1.558>	unde huc advecti, regemque petamus Acesten."
<verg. aen. 1.559>	Talibus Ilioneus; cuncti simul ore fremebant
<verg. aen. 1.560>	Dardanidae.
<verg. aen. 1.561>	Tum breviter Dido, voltum demissa, profatur:
<verg. aen. 1.562>	"Solvite corde metum, Teucri, secludite curas.
<verg. aen. 1.563>	Res dura et regni novitas me talia cogunt
<verg. aen. 1.564>	moliri, et late finis custode tueri.
<verg. aen. 1.565>	Quis genus Aeneadum, quis Troiae nesciat urbem,
<verg. aen. 1.566>	virtutesque virosque, aut tanti incendia belli?
<verg. aen. 1.567>	Non obtusa adeo gestamus pectora Poeni,
<verg. aen. 1.568>	nec tam aversus equos Tyria Sol iungit ab urbe.
<verg. aen. 1.569>	Seu vos Hesperiam magnam Saturniaque arva,
<verg. aen. 1.570>	sive Erycis finis regemque optatis Acesten,
<verg. aen. 1.571>	auxilio tutos dimittam, opibusque iuvabo.
<verg. aen. 1.572>	Voltis et his mecum pariter considere regnis;
<verg. aen. 1.573>	urbem quam statuo vestra est, subducite navis;
<verg. aen. 1.574>	Tros Tyriusque mihi nullo discrimine agetur.
<verg. aen. 1.575>	Atque utinam rex ipse Noto compulsus eodem
<verg. aen. 1.576>	adforet Aeneas! Equidem per litora certos
<verg. aen. 1.577>	dimittam et Libyae lustrare extrema iubebo,
<verg. aen. 1.578>	si quibus eiectus silvis aut urbibus errat."
<verg. aen. 1.579>	His animum arrecti dictis et fortis Achates
<verg. aen. 1.580>	et pater Aeneas iamdudum erumpere nubem
<verg. aen. 1.581>	ardebant. Prior Aenean compellat Achates:
<verg. aen. 1.582>	"Nate dea, quae nunc animo sententia surgit?
<verg. aen. 1.583>	omnia tuta vides, classem sociosque receptos.
<verg. aen. 1.584>	Unus abest, medio in fluctu quem vidimus ipsi
<verg. aen. 1.585>	submersum; dictis respondent cetera matris."
<verg. aen. 1.586>	Vix ea fatus erat, cum circumfusa repente
<verg. aen. 1.587>	scindit se nubes et in aethera purgat apertum.
<verg. aen. 1.588>	Restitit Aeneas claraque in luce refulsit,
<verg. aen. 1.589>	os umerosque deo similis; namque ipsa decoram
<verg. aen. 1.590>	caesariem nato genetrix lumenque iuventae
<verg. aen. 1.591>	purpureum et laetos oculis adflarat honores:
<verg. aen. 1.592>	quale manus addunt ebori decus, aut ubi flavo
<verg. aen. 1.593>	argentum Pariusve lapis circumdatur auro.
<verg. aen. 1.594>	Tum sic reginam adloquitur, cunctisque repente
<verg. aen. 1.595>	improvisus ait: "Coram, quem quaeritis, adsum,
<verg. aen. 1.596>	Troius Aeneas, Lybicis ereptus ab undis.
<verg. aen. 1.597>	O sola infandos Troiae miserata labores,
<verg. aen. 1.598>	quae nos, reliquias Danaum, terraeque marisque
<verg. aen. 1.599>	omnibus exhaustos iam casibus, omnium egenos,
<verg. aen. 1.600>	urbe, domo, socias, grates persolvere dignas
<verg. aen. 1.601>	non opis est nostrae, Dido, nec quicquid ubique est
<verg. aen. 1.602>	gentis Dardaniae, magnum quae sparsa per orbem.
<verg. aen. 1.603>	Di tibi, si qua pios respectant numina, si quid
<verg. aen. 1.604>	usquam iustitia est et mens sibi conscia recti,
<verg. aen. 1.605>	praemia digna ferant. Quae te tam laeta tulerunt
<verg. aen. 1.606>	saecula? Qui tanti talem genuere parentes?
<verg. aen. 1.607>	In freta dum fluvii current, dum montibus umbrae
<verg. aen. 1.608>	lustrabunt convexa, polus dum sidera pascet,
<verg. aen. 1.609>	semper honos nomenque tuum laudesque manebunt,
<verg. aen. 1.610>	quae me cumque vocant terrae." Sic fatus, amicum
<verg. aen. 1.611>	Ilionea petit dextra, laevaque Serestum,
<verg. aen. 1.612>	post alios, fortemque Gyan fortemque Cloanthum.
<verg. aen. 1.613>	Obstipuit primo aspectu Sidonia Dido,
<verg. aen. 1.614>	casu deinde viri tanto, et sic ore locuta est:
<verg. aen. 1.615>	"Quis te, nate dea, per tanta pericula casus
<verg. aen. 1.616>	insequitur? Quae vis immanibus applicat oris?
<verg. aen. 1.617>	Tune ille Aeneas, quem Dardanio Anchisae
<verg. aen. 1.618>	alma Venus Phrygii genuit Simoentis ad undam?
<verg. aen. 1.619>	Atque equidem Teucrum memini Sidona venire
<verg. aen. 1.620>	finibus expulsum patriis, nova regna petentem
<verg. aen. 1.621>	auxilio Beli; genitor tum Belus opimam
<verg. aen. 1.622>	vastabat Cyprum, et victor dicione tenebat.
<verg. aen. 1.623>	Tempore iam ex illo casus mihi cognitus urbis
<verg. aen. 1.624>	Troianae nomenque tuum regesque Pelasgi.
<verg. aen. 1.625>	Ipse hostis Teucros insigni laude ferebat,
<verg. aen. 1.626>	seque ortum antiqua Teucrorum ab stirpe volebat.
<verg. aen. 1.627>	Quare agite, O tectis, iuvenes, succedite nostris.
<verg. aen. 1.628>	Me quoque per multos similis fortuna labores
<verg. aen. 1.629>	iactatam hac demum voluit consistere terra.
<verg. aen. 1.630>	Non ignara mali, miseris succurrere disco."
<verg. aen. 1.631>	Sic memorat; simul Aenean in regia ducit
<verg. aen. 1.632>	tecta, simul divom templis indicit honorem.
<verg. aen. 1.633>	Nec minus interea sociis ad litora mittit
<verg. aen. 1.634>	viginti tauros, magnorum horrentia centum
<verg. aen. 1.635>	terga suum, pinguis centum cum matribus agnos,
<verg. aen. 1.636>	munera laetitiamque dii.
<verg. aen. 1.637>	At domus interior regali splendida luxu
<verg. aen. 1.638>	instruitur, mediisque parant convivia tectis:
<verg. aen. 1.639>	arte laboratae vestes ostroque superbo,
<verg. aen. 1.640>	ingens argentum mensis, caelataque in auro
<verg. aen. 1.641>	fortia facta patrum, series longissima rerum
<verg. aen. 1.642>	per tot ducta viros antiqua ab origine gentis.
<verg. aen. 1.643>	Aeneas (neque enim patrius consistere mentem
<verg. aen. 1.644>	passus amor) rapidum ad navis praemittit Achaten,
<verg. aen. 1.645>	Ascanio ferat haec, ipsumque ad moenia ducat;
<verg. aen. 1.646>	omnis in Ascanio cari stat cura parentis.
<verg. aen. 1.647>	Munera praeterea, Iliacis erepta ruinis,
<verg. aen. 1.648>	ferre iubet, pallam signis auroque rigentem,
<verg. aen. 1.649>	et circumtextum croceo velamen acantho,
<verg. aen. 1.650>	ornatus Argivae Helenae, quos illa Mycenis,
<verg. aen. 1.651>	Pergama cum peteret inconcessosque hymenaeos,
<verg. aen. 1.652>	extulerat, matris Ledae mirabile donum:
<verg. aen. 1.653>	praeterea sceptrum, Ilione quod gesserat olim,
<verg. aen. 1.654>	maxima natarum Priami, colloque monile
<verg. aen. 1.655>	bacatum, et duplicem gemmis auroque coronam.
<verg. aen. 1.656>	Haec celerans ita ad naves tendebat Achates.
<verg. aen. 1.657>	At Cytherea novas artes, nova pectore versat
<verg. aen. 1.658>	Consilia, ut faciem mutatus et ora Cupido
<verg. aen. 1.659>	pro dulci Ascanio veniat, donisque furentem
<verg. aen. 1.660>	incendat reginam, atque ossibus implicet ignem;
<verg. aen. 1.661>	quippe domum timet ambiguam Tyriosque bilinguis;
<verg. aen. 1.662>	urit atrox Iuno, et sub noctem cura recursat.
<verg. aen. 1.663>	Ergo his aligerum dictis adfatur Amorem:
<verg. aen. 1.664>	"Nate, meae vires, mea magna potentia solus,
<verg. aen. 1.665>	nate, patris summi qui tela Typhoia temnis,
<verg. aen. 1.666>	ad te confugio et supplex tua numina posco.
<verg. aen. 1.667>	Frater ut Aeneas pelago tuus omnia circum
<verg. aen. 1.668>	litora iactetur odiis Iunonis iniquae,
<verg. aen. 1.669>	nota tibi, et nostro doluisti saepe dolore.
<verg. aen. 1.670>	Hunc Phoenissa tenet Dido blandisque moratur
<verg. aen. 1.671>	vocibus; et vereor, quo se Iunonia vertant
<verg. aen. 1.672>	hospitia; haud tanto cessabit cardine rerum.
<verg. aen. 1.673>	Quocirca capere ante dolis et cingere flamma
<verg. aen. 1.674>	reginam meditor, ne quo se numine mutet,
<verg. aen. 1.675>	sed magno Aeneae mecum teneatur amore.
<verg. aen. 1.676>	Qua facere id possis, nostram nunc accipe mentem.
<verg. aen. 1.677>	Regius accitu cari genitoris ad urbem
<verg. aen. 1.678>	Sidoniam puer ire parat, mea maxima cura,
<verg. aen. 1.679>	dona ferens, pelago et flammis restantia Troiae:
<verg. aen. 1.680>	hunc ego sopitum somno super alta Cythera
<verg. aen. 1.681>	aut super Idalium sacrata sede recondam,
<verg. aen. 1.682>	ne qua scire dolos mediusve occurrere possit.
<verg. aen. 1.683>	Tu faciem illius noctem non amplius unam
<verg. aen. 1.684>	falle dolo, et notos pueri puer indue voltus,
<verg. aen. 1.685>	ut, cum te gremio accipiet laetissima Dido
<verg. aen. 1.686>	regalis inter mensas laticemque Lyaeum,
<verg. aen. 1.687>	cum dabit amplexus atque oscula dulcia figet,
<verg. aen. 1.688>	occultum inspires ignem fallasque veneno."
<verg. aen. 1.689>	Paret Amor dictis carae genetricis, et alas
<verg. aen. 1.690>	exuit, et gressu gaudens incedit Iuli.
<verg. aen. 1.691>	At Venus Ascanio placidam per membra quietem
<verg. aen. 1.692>	inrigat, et fotum gremio dea tollit in altos
<verg. aen. 1.693>	Idaliae lucos, ubi mollis amaracus illum
<verg. aen. 1.694>	floribus et dulci adspirans complectitur umbra.
<verg. aen. 1.695>	Iamque ibat dicto parens et dona Cupido
<verg. aen. 1.696>	regia portabat Tyriis, duce laetus Achate.
<verg. aen. 1.697>	Cum venit, aulaeis iam se regina superbis
<verg. aen. 1.698>	aurea composuit sponda mediamque locavit.
<verg. aen. 1.699>	Iam pater Aeneas et iam Troiana iuventus
<verg. aen. 1.700>	conveniunt, stratoque super discumbitur ostro.
<verg. aen. 1.701>	Dant famuli manibus lymphas, Cereremque canistris
<verg. aen. 1.702>	expediunt, tonsisque ferunt mantelia villis.
<verg. aen. 1.703>	Quinquaginta intus famulae, quibus ordine longam
<verg. aen. 1.704>	cura penum struere, et flammis adolere Penatis;
<verg. aen. 1.705>	centum aliae totidemque pares aetate ministri,
<verg. aen. 1.706>	qui dapibus mensas onerent et pocula ponant.
<verg. aen. 1.707>	Nec non et Tyrii per limina laeta frequentes
<verg. aen. 1.708>	convenere, toris iussi discumbere pictis.
<verg. aen. 1.709>	Mirantur dona Aeneae, mirantur Iulum
<verg. aen. 1.710>	flagrantisque dei voltus simulataque verba,
<verg. aen. 1.711>	[pallamque et pictum croceo velamen acantho.]
<verg. aen. 1.712>	Praecipue infelix, pesti devota futurae,
<verg. aen. 1.713>	expleri mentem nequit ardescitque tuendo
<verg. aen. 1.714>	Phoenissa, et pariter puero donisque movetur.
<verg. aen. 1.715>	Ille ubi complexu Aeneae colloque pependit
<verg. aen. 1.716>	et magnum falsi implevit genitoris amorem,
<verg. aen. 1.717>	reginam petit haec oculis, haec pectore toto
<verg. aen. 1.718>	haeret et interdum gremio fovet, inscia Dido,
<verg. aen. 1.719>	insidat quantus miserae deus; at memor ille
<verg. aen. 1.720>	matris Acidaliae paulatim abolere Sychaeum
<verg. aen. 1.721>	incipit, et vivo temptat praevertere amore
<verg. aen. 1.722>	iam pridem resides animos desuetaque corda.
<verg. aen. 1.723>	Postquam prima quies epulis, mensaeque remotae,
<verg. aen. 1.724>	crateras magnos statuunt et vina coronant.
<verg. aen. 1.725>	Fit strepitus tectis, vocemque per ampla volutant
<verg. aen. 1.726>	atria; dependent lychni laquearibus aureis
<verg. aen. 1.727>	incensi, et noctem flammis funalia vincunt.
<verg. aen. 1.728>	Hic regina gravem gemmis auroque poposcit
<verg. aen. 1.729>	implevitque mero pateram, quam Belus et omnes
<verg. aen. 1.730>	a Belo soliti; tum facta silentia tectis:
<verg. aen. 1.731>	"Iuppiter, hospitibus nam te dare iura loquuntur,
<verg. aen. 1.732>	hunc laetum Tyriisque diem Troiaque profectis
<verg. aen. 1.733>	esse velis, nostrosque huius meminisse minores.
<verg. aen. 1.734>	Adsit laetitiae Bacchus dator, et bona Iuno;
<verg. aen. 1.735>	et vos, O, coetum, Tyrii, celebrate faventes."
<verg. aen. 1.736>	Dixit, et in mensam laticum libavit honorem,
<verg. aen. 1.737>	primaque, libato, summo tenus attigit ore,
<verg. aen. 1.738>	tum Bitiae dedit increpitans; ille impiger hausit
<verg. aen. 1.739>	spumantem pateram, et pleno se proluit auro
<verg. aen. 1.740>	post alii proceres. Cithara crinitus Iopas
<verg. aen. 1.741>	personat aurata, docuit quem maximus Atlas.
<verg. aen. 1.742>	Hic canit errantem lunam solisque labores;
<verg. aen. 1.743>	unde hominum genus et pecudes; unde imber et ignes;
<verg. aen. 1.744>	Arcturum pluviasque Hyadas geminosque Triones;
<verg. aen. 1.745>	quid tantum Oceano properent se tinguere soles
<verg. aen. 1.746>	hiberni, vel quae tardis mora noctibus obstet.
<verg. aen. 1.747>	Ingeminant plausu Tyrii, Troesque sequuntur.
<verg. aen. 1.748>	Nec non et vario noctem sermone trahebat
<verg. aen. 1.749>	infelix Dido, longumque bibebat amorem,
<verg. aen. 1.750>	multa super Priamo rogitans, super Hectore multa;
<verg. aen. 1.751>	nunc quibus Aurorae venisset filius armis,
<verg. aen. 1.752>	nunc quales Diomedis equi, nunc quantus Achilles.
<verg. aen. 1.753>	"Immo age, et a prima dic, hospes, origine nobis
<verg. aen. 1.754>	insidias," inquit, "Danaum, casusque tuorum,
<verg. aen. 1.755>	erroresque tuos; nam te iam septima portat
<verg. aen. 1.756>	omnibus errantem terris et fluctibus aestas."


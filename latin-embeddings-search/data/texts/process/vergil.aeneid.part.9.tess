<verg. aen. 9.1>	Atque ea diversa penitus dum parte geruntur,
<verg. aen. 9.2>	Irim de caelo misit Saturnia Iuno
<verg. aen. 9.3>	audacem ad Turnum. Luco tum forte parentis
<verg. aen. 9.4>	Pilumni Turnus sacrata valle sedebat.
<verg. aen. 9.5>	Ad quem sic roseo Thaumantias ore locuta est:
<verg. aen. 9.6>	"Turne, quod optanti divom promittere nemo
<verg. aen. 9.7>	auderet, volvenda dies en attulit ultro.
<verg. aen. 9.8>	Aeneas urbe et sociis et classe relicta
<verg. aen. 9.9>	sceptra Palatini sedemque petit Euandri.
<verg. aen. 9.10>	Nec satis: extremas Corythi penetravit ad urbes
<verg. aen. 9.11>	Lydorumque manum collectos armat agrestis.
<verg. aen. 9.12>	Quid dubitas? Nunc tempus equos, nunc poscere currus.
<verg. aen. 9.13>	Rumpe moras omnis et turbata arripe castra."
<verg. aen. 9.14>	Dixit et in caelum paribus se sustulit alis
<verg. aen. 9.15>	ingentemque fuga secuit sub nubibus arcum.
<verg. aen. 9.16>	Adgnovit iuvenis duplicisque ad sidera palmas
<verg. aen. 9.17>	sustulit ac tali fugientem est voce secutus:
<verg. aen. 9.18>	"Iri, decus caeli, quis te mihi nubibus actam
<verg. aen. 9.19>	detulit in terras? Unde haec tam clara repente
<verg. aen. 9.20>	tempestas? Medium video discedere caelum
<verg. aen. 9.21>	palantisque polo stellas. Sequor omina tanta,
<verg. aen. 9.22>	quisquis in arma vocas." Et sic effatus ad undam
<verg. aen. 9.23>	processit summoque hausit de gurgite lymphas,
<verg. aen. 9.24>	multa deos orans, oneravitque aethera votis.
<verg. aen. 9.25>	Iamque omnis campis exercitus ibat apertis,
<verg. aen. 9.26>	dives equum, dives picta vestis et auri;
<verg. aen. 9.27>	Messapus primas acies, postrema coercent
<verg. aen. 9.28>	Tyrrhidae iuvenes, medio dux agmine Turnus,
<verg. aen. 9.29>	[vertitur arma tenens et toto vertice supra est.]
<verg. aen. 9.30>	Ceu septem surgens sedatis amnibus altus
<verg. aen. 9.31>	per tacitum Ganges aut pingui flumine Nilus
<verg. aen. 9.32>	cum refluit campis et iam se condidit alveo.
<verg. aen. 9.33>	Hic subitam nigro glomerari pulvere nubem
<verg. aen. 9.34>	prospiciunt Teucri ac tenebras insurgere campis.
<verg. aen. 9.35>	Primus ab adversa conclamat mole Caicus:
<verg. aen. 9.36>	"Quis globus, o cives, caligine volvitur atra?
<verg. aen. 9.37>	Ferte citi ferrum, date tela, ascendite muros,
<verg. aen. 9.38>	hostis adest, heia!" Ingenti clamore per omnis
<verg. aen. 9.39>	condunt se Teucri portas et moenia complent.
<verg. aen. 9.40>	Namque ita discedens praeceperat optumus armis
<verg. aen. 9.41>	Aeneas: siqua interea fortuna fuisset,
<verg. aen. 9.42>	neu struere auderent aciem neu credere campo;
<verg. aen. 9.43>	castra modo et tutos servarent aggere muros.
<verg. aen. 9.44>	Ergo etsi conferre manum pudor iraque monstrat,
<verg. aen. 9.45>	obiciunt portas tamen et praecepta facessunt
<verg. aen. 9.46>	armatique cavis expectant turribus hostem.
<verg. aen. 9.47>	Turnus ut ante volans tardum praecesserat agmen
<verg. aen. 9.48>	viginti lectis equitum comitatus, et urbi
<verg. aen. 9.49>	improvisus adest; maculis quem Thracius albis
<verg. aen. 9.50>	portat equus cristaque tegit galea aurea rubra.
<verg. aen. 9.51>	"Ecquis erit, mecum, iuvenes, qui primus in hostem?
<verg. aen. 9.52>	En," ait et iaculum attorquens emittit in auras,
<verg. aen. 9.53>	principium pugnae, et campo sese arduus infert.
<verg. aen. 9.54>	Clamore excipiunt socii fremituque sequuntur
<verg. aen. 9.55>	horrisono: Teucrum mirantur inertia corda,
<verg. aen. 9.56>	non aequo dare se campo, non obvia ferre
<verg. aen. 9.57>	arma viros, sed castra fovere. Huc turbidus atque huc
<verg. aen. 9.58>	lustrat equo muros aditumque per avia quaerit.
<verg. aen. 9.59>	Ac veluti pleno lupus insidiatus ovili
<verg. aen. 9.60>	cum fremit ad caulas, ventos perpessus et imbris,
<verg. aen. 9.61>	nocte super media; tuti sub matribus agni
<verg. aen. 9.62>	balatum exercent, ille asper et improbus ira
<verg. aen. 9.63>	saevit in absentis, collecta fatigat edendi
<verg. aen. 9.64>	ex longo rabies et siccae sanguine fauces:
<verg. aen. 9.65>	haud aliter Rutulo muros et castra tuenti
<verg. aen. 9.66>	ignescunt irae, duris dolor ossibus ardet.
<verg. aen. 9.67>	Qua temptet ratione aditus et quae via clausos
<verg. aen. 9.68>	excutiat Teucros vallo atque effundat in aequum?
<verg. aen. 9.69>	Classem, quae lateri castrorum adiuncta latebat,
<verg. aen. 9.70>	aggeribus saeptam circum et fluvialibus undis,
<verg. aen. 9.71>	invadit sociosque incendia poscit ovantis
<verg. aen. 9.72>	atque manum pinu flagranti fervidus implet.
<verg. aen. 9.73>	Tum vero incumbunt, urget praesentia Turni,
<verg. aen. 9.74>	atque omnis facibus pubes accingitur atris.
<verg. aen. 9.75>	Diripuere focos; piceum fert fumida lumen
<verg. aen. 9.76>	taeda et commixtam Volcanus ad astra favillam.
<verg. aen. 9.77>	Quis deus, o musae, tam saeva incendia Teucris
<verg. aen. 9.78>	avertit? Tantos ratibus quis depulit ignes?
<verg. aen. 9.79>	Dicite. Prisca fides facto, sed fama perennis.
<verg. aen. 9.80>	Tempore quo primum Phrygia formabat in Ida
<verg. aen. 9.81>	Aeneas classem et pelagi petere alta parabat,
<verg. aen. 9.82>	ipsa deum fertur genetrix Berecyntia magnum
<verg. aen. 9.83>	vocibus his adfata Iovem: "Da, nate, petenti,
<verg. aen. 9.84>	quod tua cara parens domito te poscit Olympo.
<verg. aen. 9.85>	[Pinea silva mihi, multos dilecta per annos]
<verg. aen. 9.86>	lucus in arce fuit summa, quo sacra ferebant,
<verg. aen. 9.87>	nigranti picea trabibusque obscurus acernis:
<verg. aen. 9.88>	has ego Dardanio iuveni, cum classis egeret,
<verg. aen. 9.89>	laeta dedi; nunc sollicitam timor anxius angit.
<verg. aen. 9.90>	Solve metus atque hoc precibus sine posse parentem:
<verg. aen. 9.91>	ne cursu quassatae ullo neu turbine venti
<verg. aen. 9.92>	vincantur, prosit nostris in montibus ortas."
<verg. aen. 9.93>	Filius huic contra, torquet qui sidera mundi:
<verg. aen. 9.94>	"O genetrix, quo fata vocas, aut quid petis istis?
<verg. aen. 9.95>	Mortaline manu factae immortale carinae
<verg. aen. 9.96>	fas habeant certusque incerta pericula lustret
<verg. aen. 9.97>	Aeneas? Cui tanta deo permissa potestas?
<verg. aen. 9.98>	Immo ubi defunctae finem portusque tenebunt
<verg. aen. 9.99>	Ausonios olim, quaecumque evaserit undis
<verg. aen. 9.100>	Dardaniumque ducem Laurentia vexerit arva,
<verg. aen. 9.101>	mortalem eripiam formam magnique iubebo
<verg. aen. 9.102>	aequoris esse deas, qualis Nereia Doto
<verg. aen. 9.103>	et Galatea secant spumantem pectore pontum.
<verg. aen. 9.104>	Dixerat idque ratum Stygii per flumina fratris,
<verg. aen. 9.105>	per pice torrentis atraque voragine ripas
<verg. aen. 9.106>	adnuit et totum nutu tremefecit Olympum.
<verg. aen. 9.107>	Ergo aderat promissa dies et tempora Parcae
<verg. aen. 9.108>	debita complerant, cum Turni iniuria Matrem
<verg. aen. 9.109>	admonuit ratibus sacris depellere taedas.
<verg. aen. 9.110>	Hic primum nova lux oculis offulsit et ingens
<verg. aen. 9.111>	visus ab Aurora caelum transcurrere nimbus
<verg. aen. 9.112>	Idaeique chori; tum vox horrenda per auras
<verg. aen. 9.113>	excidit et Troum Rutulorumque agmina complet:
<verg. aen. 9.114>	"Ne trepidate meas, Teucri, defendere navis
<verg. aen. 9.115>	neve armate manus: maria ante exurere Turno
<verg. aen. 9.116>	quam sacras dabitur pinus. Vos ite solutae,
<verg. aen. 9.117>	ite deae pelagi: genetrix iubet." Et sua quaeque
<verg. aen. 9.118>	continuo puppes abrumpunt vincula ripis
<verg. aen. 9.119>	delphinumque modo demersis aequora rostris
<verg. aen. 9.120>	ima petunt. Hinc virgineae (mirabile monstrum)
<verg. aen. 9.121>	quot prius aeratae steterant ad litora prorae
<verg. aen. 9.122>	reddunt se totidem facies pontoque feruntur.
<verg. aen. 9.123>	Obstipuere animis Rutuli, conterritus ipse
<verg. aen. 9.124>	turbatis Messapus equis, cunctatur et amnis
<verg. aen. 9.125>	rauca sonans revocatque pedem Tiberinus ab alto.
<verg. aen. 9.126>	At non audaci Turno fiducia cessit;
<verg. aen. 9.127>	ultro animos tollit dictis atque increpat ultro:
<verg. aen. 9.128>	Troianos haec monstra petunt, his Iuppiter ipse
<verg. aen. 9.129>	auxilium solitum eripuit, non tela neque ignes
<verg. aen. 9.130>	exspectans Rutulos. Ergo maria invia Teucris
<verg. aen. 9.131>	nec spes ulla fugae: rerum pars altera adempta est.
<verg. aen. 9.132>	Terra autem in nostris manibus, tot milia gentes
<verg. aen. 9.133>	arma ferunt Italae. Nil me fatalia terrent,
<verg. aen. 9.134>	siqua Phryges prae se iactant, responsa deorum:
<verg. aen. 9.135>	sat fatis Venerique datum, tetigere quod arva
<verg. aen. 9.136>	fertilis Ausoniae Troes. Sunt et mea contra
<verg. aen. 9.137>	fata mihi, ferro sceleratam exscindere gentem,
<verg. aen. 9.138>	coniuge praerepta: nec solos tangit Atridas
<verg. aen. 9.139>	iste dolor solisque licet capere arma Mycenis.
<verg. aen. 9.140>	Sed periisse semel satis est: peccare fuisset
<verg. aen. 9.141>	ante satis penitus modo non genus omne perosos
<verg. aen. 9.142>	femineum. Quibus haec medii fiducia valli
<verg. aen. 9.143>	fossarumque morae, leti discrimina parva,
<verg. aen. 9.144>	dant animos. At non viderunt moenia Troiae
<verg. aen. 9.145>	Neptuni fabricata manu considere in ignis?
<verg. aen. 9.146>	"Sed vos, o lecti, ferro qui scindere vallum
<verg. aen. 9.147>	apparat et mecum invadit trepidantia castra."
<verg. aen. 9.148>	Non armis mihi Volcani, non mille carinis
<verg. aen. 9.149>	est opus in Teucros; addant se protinus omnes
<verg. aen. 9.150>	Etrusci socios, tenebras et inertia furta
<verg. aen. 9.151>	Palladii caesis summae custodibus arcis
<verg. aen. 9.152>	ne timeant, nec equi caeca condemur in alvo:
<verg. aen. 9.153>	luce palam certum est igni circumdare muros.
<verg. aen. 9.154>	Haud sibi cum Danais rem faxo et pube Pelasga
<verg. aen. 9.155>	esse ferant, decumum quos distulit Hector in annum.
<verg. aen. 9.156>	Nunc adeo, melior quoniam pars acta diei,
<verg. aen. 9.157>	quod superest, laeti bene gestis corpora rebus
<verg. aen. 9.158>	procurate, viri, et pugnam sperate parari."
<verg. aen. 9.159>	Interea vigilum excubiis obsidere portas
<verg. aen. 9.160>	cura datur Messapo et moenia cingere flammis.
<verg. aen. 9.161>	Bis septem Rutuli, muros qui milite servent,
<verg. aen. 9.162>	delecti; ast illos centeni quemque sequuntur
<verg. aen. 9.163>	purpurei cristis iuvenes auroque corusci.
<verg. aen. 9.164>	Discurrunt variantque vices fusique per herbam
<verg. aen. 9.165>	indulgent vino et vertunt crateras aenos.
<verg. aen. 9.166>	Conlucent ignes, noctem custodia ducit
<verg. aen. 9.167>	insomnem ludo.
<verg. aen. 9.168>	Haec super e vallo prospectant Troes et armis
<verg. aen. 9.169>	alta tenent, nec non trepidi formidine portas
<verg. aen. 9.170>	explorant pontisque et propugnacula iungunt,
<verg. aen. 9.171>	tela gerunt. Instat Mnestheus acerque Serestus,
<verg. aen. 9.172>	quos pater Aeneas, siquando adversa vocarent,
<verg. aen. 9.173>	rectores iuvenum et rerum dedit esse magistros.
<verg. aen. 9.174>	Omnis per muros legio, sortita periclum,
<verg. aen. 9.175>	excubat exercetque vices, quod cuique tuendum est.
<verg. aen. 9.176>	Nisus erat portae custos, acerrimus armis,
<verg. aen. 9.177>	Hyrtacides, comitem Aeneae quem miserat Ida
<verg. aen. 9.178>	venatrix iaculo celerem levibusque sagittis;
<verg. aen. 9.179>	it iuxta comes Euryalus, quo pulchrior alter
<verg. aen. 9.180>	non fuit Aeneadum Troiana neque induit arma,
<verg. aen. 9.181>	ora puer prima signans intonsa iuventa.
<verg. aen. 9.182>	His amor unus erat, pariterque in bella ruebant:
<verg. aen. 9.183>	tum quoque communi portam statione tenebant.
<verg. aen. 9.184>	Nisus ait: "Dine hunc ardorem mentibus addunt,
<verg. aen. 9.185>	Euryale, an sua cuique deus fit dira cupido?
<verg. aen. 9.186>	Aut pugnam aut aliquid iamdudum invadere magnum
<verg. aen. 9.187>	mens agitat mihi nec placida contenta quietest.
<verg. aen. 9.188>	Cernis, quae Rutulos habeat fiducia rerum.
<verg. aen. 9.189>	Lumina rara micant; somno vinoque soluti
<verg. aen. 9.190>	procubuere; silent late loca: percipe porro,
<verg. aen. 9.191>	quid dubitem et quae nunc animo sententia surgat.
<verg. aen. 9.192>	Aenean acciri omnes, populusque patresque,
<verg. aen. 9.193>	exposcunt mittique viros, qui certa reportent.
<verg. aen. 9.194>	Si tibi quae posco promittunt (nam mihi facti
<verg. aen. 9.195>	fama sat est), tumulo videor reperire sub illo
<verg. aen. 9.196>	posse viam ad muros et moenia Pallantea."
<verg. aen. 9.197>	Obstipuit magno laudum percussus amore
<verg. aen. 9.198>	Euryalus; simul his ardentem adfatur amicum:
<verg. aen. 9.199>	"Mene igitur socium summis adiungere rebus,
<verg. aen. 9.200>	Nise, fugis? Solum te in tanta pericula mittam?
<verg. aen. 9.201>	Non ita me genitor, bellis adsuetus Opheltes,
<verg. aen. 9.202>	Argolicum terrorem inter Troiaeque labores
<verg. aen. 9.203>	sublatum erudiit, nec tecum talia gessi,
<verg. aen. 9.204>	magnanimum Aenean et fata extrema secutus:
<verg. aen. 9.205>	est hic, est animus lucis contemptor et istum
<verg. aen. 9.206>	qui vita bene credat emi, quo tendis, honorem."
<verg. aen. 9.207>	Nisus ad haec: "Equidem de te nil tale verebar
<verg. aen. 9.208>	nec fas, non, ita me referat tibi magnus ovantem
<verg. aen. 9.209>	Iuppiter aut quicumque oculis haec aspicit aequis.
<verg. aen. 9.210>	Sed siquis, quae multa vides discrimine tali,
<verg. aen. 9.211>	siquis in adversum rapiat casusve deusve,
<verg. aen. 9.212>	te superesse velim; tua vita dignior aetas.
<verg. aen. 9.213>	Sit qui me raptum pugna pretiove redemptum
<verg. aen. 9.214>	mandet humo solita aut siqua id Fortuna vetabit,
<verg. aen. 9.215>	absenti ferat inferias decoretque sepulchro.
<verg. aen. 9.216>	Neu matri miserae tanti sim causa doloris,
<verg. aen. 9.217>	quae te sola, puer, multis e matribus ausa
<verg. aen. 9.218>	persequitur magni nec moenia curat Acestae,"
<verg. aen. 9.219>	Ille autem: "Causas nequiquam nectis inanis,
<verg. aen. 9.220>	nec mea iam mutata loco sententia cedit:
<verg. aen. 9.221>	adceleremus," ait. Vigiles simul excitat, illi
<verg. aen. 9.222>	succedunt servantque vices: statione relicta
<verg. aen. 9.223>	ipse comes Niso graditur, regemque requirunt.
<verg. aen. 9.224>	Cetera per terras omnis animalia somno
<verg. aen. 9.225>	laxabant curas et corda oblita laborum:
<verg. aen. 9.226>	ductores Teucrum primi et delecta iuventus
<verg. aen. 9.227>	consilium summis regni de rebus habebant,
<verg. aen. 9.228>	quid facerent quisve Aeneae iam nuntius esset.
<verg. aen. 9.229>	Stant longis adnixi hastis, et scuta tenentes,
<verg. aen. 9.230>	castrorum et campi medio. Tum Nisus et una
<verg. aen. 9.231>	Euryalus confestim alacres admittier orant:
<verg. aen. 9.232>	rem magnam, pretiumque morae fore. Primus Iulus
<verg. aen. 9.233>	accepit trepidos ac Nisum dicere iussit.
<verg. aen. 9.234>	Tum sic Hyrtacides: "Audite O mentibus aequis,
<verg. aen. 9.235>	Aeneadae, neve haec nostris spectentur ab annis,
<verg. aen. 9.236>	quae ferimus. Rutuli somno vinoque soluti
<verg. aen. 9.237>	conticuere; locum insidiis conspeximus ipsi,
<verg. aen. 9.238>	qui patet in bivio portae, quae proxuma ponto;
<verg. aen. 9.239>	interrupti ignes, aterque ad sidera fumus
<verg. aen. 9.240>	erigitur: si fortuna permittitis uti
<verg. aen. 9.241>	quaesitum Aenean et moenia Pallantea,
<verg. aen. 9.242>	mox hic cum spoliis ingenti caede peracta
<verg. aen. 9.243>	adfore cernetis. Nec nos via fallit euntis:
<verg. aen. 9.244>	vidimus obscuris primam sub vallibus urbem
<verg. aen. 9.245>	venatu adsiduo et totum cognovimus amnem."
<verg. aen. 9.246>	Hic annis gravis atque animi maturus Aletes:
<verg. aen. 9.247>	"Di patrii, quorum semper sub numine Troia est,
<verg. aen. 9.248>	non tamen omnino Teucros delere paratis,
<verg. aen. 9.249>	cum talis animos iuvenum et tam certa tulistis
<verg. aen. 9.250>	pectora." Sic memorans umeros dextrasque tenebat
<verg. aen. 9.251>	amborum et voltum lacrimis atque ora rigabat.
<verg. aen. 9.252>	"Quae vobis, quae digna, viri, pro laudibus istis
<verg. aen. 9.253>	praemia posse rear solvi? Pulcherrima primum
<verg. aen. 9.254>	di moresque dabunt vestri; tum cetera reddet
<verg. aen. 9.255>	actutum pius Aeneas atque integer aevi
<verg. aen. 9.256>	Ascanius, meriti tanti non immemor umquam."
<verg. aen. 9.257>	"Immo ego vos, cui sola salus genitore reducto,"
<verg. aen. 9.258>	excipit Ascanius," per magnos, Nise, penatis
<verg. aen. 9.259>	Assaracique larem et canae penetralia Vestae
<verg. aen. 9.260>	obtestor; quaecumque mihi fortuna fidesque est,
<verg. aen. 9.261>	in vestris pono gremiis: revocate parentem,
<verg. aen. 9.262>	reddite conspectum; nihil illo triste recepto.
<verg. aen. 9.263>	Bina dabo argento perfecta atque aspera signis
<verg. aen. 9.264>	pocula, devicta genitor quae cepit Arisba,
<verg. aen. 9.265>	et tripodas geminos, auri duo magna talenta,
<verg. aen. 9.266>	cratera antiquum, quem dat Sidonia Dido.
<verg. aen. 9.267>	Si vero capere Italiam sceptrisque potiri
<verg. aen. 9.268>	contigerit victori et praedae dicere sortem,
<verg. aen. 9.269>	vidisti quo Turnus equo, quibus ibat in armis
<verg. aen. 9.270>	aureus: ipsum illum, clipeum cristasque rubentis
<verg. aen. 9.271>	excipiam sorti, iam nunc tua praemia, Nise.
<verg. aen. 9.272>	Praeterea bis sex genitor lectissima matrum
<verg. aen. 9.273>	corpora captivosque dabit suaque omnibus arma,
<verg. aen. 9.274>	insuper his campi quod rex habet ipse Latinus.
<verg. aen. 9.275>	Te vero, mea quem spatiis propioribus aetas
<verg. aen. 9.276>	insequitur, venerande puer, iam pectore toto
<verg. aen. 9.277>	accipio et comitem casus complector in omnis.
<verg. aen. 9.278>	Nulla meis sine te quaeretur gloria rebus;
<verg. aen. 9.279>	seu pacem seu bella geram, tibi maxima rerum
<verg. aen. 9.280>	verborumque fides." Contra quem talia fatur
<verg. aen. 9.281>	Euryalus: "Me nulla dies tam fortibus ausis
<verg. aen. 9.282>	dissimilem arguerit; tantum, fortuna secunda
<verg. aen. 9.283>	aut adversa cadat. Sed te super omnia dona
<verg. aen. 9.284>	unum oro, genetrix Priami de gente vetusta
<verg. aen. 9.285>	est mihi, quam miseram tenuit non Ilia tellus
<verg. aen. 9.286>	mecum excedentem, non moenia regis Acestae.
<verg. aen. 9.287>	Hanc ego nunc ignaram huius quodcumque pericli est
<verg. aen. 9.288>	inque salutatam linquo: nox et tua testis
<verg. aen. 9.289>	dextera, quod nequeam lacrumas perferre parentis
<verg. aen. 9.290>	at tu, oro, solare inopem et succurre relictae.
<verg. aen. 9.291>	Hanc sine me spem ferre tui: audentior ibo
<verg. aen. 9.292>	in casus omnis." Percussa mente dedere
<verg. aen. 9.293>	Dardanidae lacrimas; ante omnis pulcher Iulus,
<verg. aen. 9.294>	atque animum patriae strinxit pietatis imago.
<verg. aen. 9.295>	Tum sic effatur:
<verg. aen. 9.296>	"Sponde digna tuis ingentibus omnia coeptis.
<verg. aen. 9.297>	Namque erit ista mihi genetrix nomenque Creusae
<verg. aen. 9.298>	solum defuerit, nec partum gratia talem
<verg. aen. 9.299>	parva manet. Casus factum quicumque sequentur,
<verg. aen. 9.300>	per caput hoc iuro, per quod pater ante solebat:
<verg. aen. 9.301>	quae tibi polliceor reduci rebusque secundis,
<verg. aen. 9.302>	haec eadem matrique tuae generique manebunt."
<verg. aen. 9.303>	Sic ait inlacrimans; umero simul exuit ensem
<verg. aen. 9.304>	auratum, mira quem fecerat arte Lycaon
<verg. aen. 9.305>	Gnosius atque habilem vagina aptarat eburna.
<verg. aen. 9.306>	Dat Niso Mnestheus pellem horrentisque leonis
<verg. aen. 9.307>	exuvias; galeam fidus permutat Aletes.
<verg. aen. 9.308>	Protinus armati incedunt; quos omnis euntis
<verg. aen. 9.309>	primorum manus ad portas iuvenumque senumque
<verg. aen. 9.310>	prosequitur votis. Nec non et pulcher Iulus,
<verg. aen. 9.311>	ante annos animumque gerens curamque virilem,
<verg. aen. 9.312>	multa patri mandata dabat portanda: sed aurae
<verg. aen. 9.313>	omnia discerpunt et nubibus inrita donant.
<verg. aen. 9.314>	Egressi superant fossas noctisque per umbram
<verg. aen. 9.315>	castra inimica petunt, multis tamen ante futuri
<verg. aen. 9.316>	exitio. Passim somno vinoque per herbam
<verg. aen. 9.317>	corpora fusa vident, arrectos litore currus,
<verg. aen. 9.318>	inter lora rotasque viros, simul arma iacere,
<verg. aen. 9.319>	vina simul. Prior Hyrtacides sic ore locutus:
<verg. aen. 9.320>	"Euryale, audendum dextra; nunc ipsa vocat res.
<verg. aen. 9.321>	Hac iter est. Tu, ne qua manus se attollere nobis
<verg. aen. 9.322>	a tergo possit, custodi et consule longe;
<verg. aen. 9.323>	haec ego vasta dabo et lato te limite ducam.
<verg. aen. 9.324>	Sic memorat vocemque premit; simul ense superbum
<verg. aen. 9.325>	Rhamnetem adgreditur, qui forte tapetibus altis
<verg. aen. 9.326>	exstructus toto proflabat pectore somnum.
<verg. aen. 9.327>	Rex idem et regi Turno gratissimus augur,
<verg. aen. 9.328>	sed non augurio potuit depellere pestem.
<verg. aen. 9.329>	Tris iuxta famulos temere inter tela iacentis
<verg. aen. 9.330>	armigerumque Remi premit aurigamque sub ipsis
<verg. aen. 9.331>	nanctus equis ferroque secat pendentia colla;
<verg. aen. 9.332>	tum caput ipsi aufert domino truncumque relinquit
<verg. aen. 9.333>	sanguine singultantem; atro tepefacta cruore
<verg. aen. 9.334>	terra torique madent. Nec non Lamyrumque Lamumque
<verg. aen. 9.335>	et iuvenem Serranum, illa qui plurima nocte
<verg. aen. 9.336>	luserat, insignis facie, multoque iacebat
<verg. aen. 9.337>	membra deo victus: felix, si protinus illum
<verg. aen. 9.338>	aequasset nocti ludum in lucemque tulisset.
<verg. aen. 9.339>	Impastus ceu plena leo per ovilia turbans
<verg. aen. 9.340>	(suadet enim vesana fames) manditque trahitque
<verg. aen. 9.341>	molle pecus mutumque metu, fremit ore cruento:
<verg. aen. 9.342>	nec minor Euryali caedes; incensus et ipse
<verg. aen. 9.343>	perfurit ac multam in medio sine nomine plebem,
<verg. aen. 9.344>	Fadumque Herbesumque subit Rhoetumque Abarimque,
<verg. aen. 9.345>	ignaros, Rhoetum vigilantem et cuncta videntem,
<verg. aen. 9.346>	sed magnum metuens se post cratera tegebat;
<verg. aen. 9.347>	pectore in adverso totum cui comminus ensem
<verg. aen. 9.348>	condidit adsurgenti et multa morte recepit.
<verg. aen. 9.349>	Purpuream vomit ille animam et cum sanguine mixta
<verg. aen. 9.350>	vina refert moriens; hic furto fervidus instat.
<verg. aen. 9.351>	Iamque ad Messapi socios tendebat; ibi ignem
<verg. aen. 9.352>	deficere extremum et religatos rite videbat
<verg. aen. 9.353>	carpere gramen equos: breviter cum talia Nisus.
<verg. aen. 9.354>	sensit enim nimia caede atque cupidine ferri:
<verg. aen. 9.355>	"Absistamus," ait, "nam lux inimica propinquat.
<verg. aen. 9.356>	Poenarum exhaustum satis est, via facta per hostis."
<verg. aen. 9.357>	Multa virum solido argento perfecta relinquunt
<verg. aen. 9.358>	armaque craterasque simul pulchrosque tapetas.
<verg. aen. 9.359>	Euryalus phaleras Rhamnetis et aurea bullis
<verg. aen. 9.360>	cingula, Tiburti Remulo ditissimus olim
<verg. aen. 9.361>	quae mittit dona hospitio cum iungeret absens
<verg. aen. 9.362>	Caedicus, ille suo moriens dat habere nepoti,
<verg. aen. 9.363>	[post mortem bello Rutuli pugnaque potiti]
<verg. aen. 9.364>	haec rapit atque umeris nequiquam fortibus aptat.
<verg. aen. 9.365>	Tum galeam Messapi habilem cristisque decoram
<verg. aen. 9.366>	induit. Excedunt castris et tuta capessunt.
<verg. aen. 9.367>	Interea praemissi equites ex urbe Latina,
<verg. aen. 9.368>	cetera dum legio campis instructa moratur,
<verg. aen. 9.369>	ibant et Turno regi responsa ferebant,
<verg. aen. 9.370>	tercentum, scutati omnes, Volcente magistro.
<verg. aen. 9.371>	Iamque propinquabant castris murosque subibant,
<verg. aen. 9.372>	cum procul hos laevo flectentis limite cernunt
<verg. aen. 9.373>	et galea Euryalum sublustri noctis in umbra
<verg. aen. 9.374>	prodidit immemorem radiisque adversa refulsit.
<verg. aen. 9.375>	Haud temere est visum. Conclamat ab agmine Volcens
<verg. aen. 9.376>	"State, viri. Quae causa viae? Quive estis in armis?
<verg. aen. 9.377>	Quove tenetis iter?" Nihil illi tendere contra,
<verg. aen. 9.378>	sed celerare fugam in silvas et fidere nocti.
<verg. aen. 9.379>	Obiciunt equites sese ad divortia nota
<verg. aen. 9.380>	hinc atque hinc omnemque abitum custode coronant.
<verg. aen. 9.381>	Silva fuit late dumis atque ilice nigra
<verg. aen. 9.382>	horrida, quam densi complerant undique sentes;
<verg. aen. 9.383>	rara per occultos lucebat semita calles.
<verg. aen. 9.384>	Euryalum tenebrae ramorum onerosaque praeda
<verg. aen. 9.385>	impediunt fallitque timor regione viarum;
<verg. aen. 9.386>	Nisus abit, iamque imprudens evaserat hostis
<verg. aen. 9.387>	atque locos, qui post Albae de nomine dicti
<verg. aen. 9.388>	Albani, tum rex stabula alta Latinus habebat,
<verg. aen. 9.389>	ut stetit et frustra absentem respexit amicum.
<verg. aen. 9.390>	"Euryale infelix, qua te regione reliqui?
<verg. aen. 9.391>	Quave sequar, rursus perplexum iter omne revolvens
<verg. aen. 9.392>	fallacis silvae?" Simul et vestigia retro
<verg. aen. 9.393>	observata legit dumisque silentibus errat.
<verg. aen. 9.394>	Audit equos, audit strepitus et signa sequentum.
<verg. aen. 9.395>	Nec longum in medio tempus, cum clamor ad auris
<verg. aen. 9.396>	pervenit ac videt Euryalum, quem iam manus omnis
<verg. aen. 9.397>	fraude loci et noctis, subito turbante tumultu,
<verg. aen. 9.398>	oppressum rapit et conantem plurima frustra.
<verg. aen. 9.399>	Quid faciat? Qua vi iuvenem, quibus audeat armis
<verg. aen. 9.400>	eripere? An sese medios moriturus in enses
<verg. aen. 9.401>	inferat et pulchram properet per volnera mortem?
<verg. aen. 9.402>	Ocius adducto torquens hastile lacerto,
<verg. aen. 9.403>	suspiciens altam Lunam sic voce precatur:
<verg. aen. 9.404>	"Tu, dea, tu praesens nostro succurre labori,
<verg. aen. 9.405>	astrorum decus et nemorum Latonia custos
<verg. aen. 9.406>	Siqua tuis umquam pro me pater Hyrtacus aris
<verg. aen. 9.407>	dona tulit, siqua ipse meis venatibus auxi
<verg. aen. 9.408>	suspendive tholo aut sacra ad fastigia fixi:
<verg. aen. 9.409>	hunc sine me turbare globum et rege tela per auras."
<verg. aen. 9.410>	Dixerat, et toto conixus corpore ferrum
<verg. aen. 9.411>	conicit: hasta volans noctis diverberat umbras
<verg. aen. 9.412>	et venit aversi in tergum Sulmonis ibique
<verg. aen. 9.413>	frangitur ac fisso transit praecordia ligno.
<verg. aen. 9.414>	Volvitur ille vomens calidum de pectore flumen
<verg. aen. 9.415>	frigidus et longis singultibus ilia pulsat.
<verg. aen. 9.416>	Diversi circumspiciunt. Hoc acrior idem
<verg. aen. 9.417>	ecce aliud summa telum librabat ab aure.
<verg. aen. 9.418>	Dum trepidant, it hasta Tago per tempus utrumque
<verg. aen. 9.419>	stridens traiectoque haesit tepefacta cerebro.
<verg. aen. 9.420>	Saevit atrox Volcens nec teli conspicit usquam
<verg. aen. 9.421>	auctorem nec quo se ardens inmittere possit.
<verg. aen. 9.422>	"Tu tamen interea calido mihi sanguine poenas
<verg. aen. 9.423>	persolves amborum," inquit; simul ense recluso
<verg. aen. 9.424>	ibat in Euryalum. Tum vero exterritus, amens
<verg. aen. 9.425>	conclamat Nisus, nec se celare tenebris
<verg. aen. 9.426>	amplius aut tantum potuit perferre dolorem.
<verg. aen. 9.427>	Me me, adsum qui feci, in me convertite ferrum,
<verg. aen. 9.428>	O Rutuli, mea fraus omnis; nihil iste nec ausus
<verg. aen. 9.429>	nec potuit, caelum hoc et conscia sidera testor,
<verg. aen. 9.430>	tantum infelicem nimium dilexit amicum."
<verg. aen. 9.431>	Talia dicta dabat; sed viribus ensis adactus
<verg. aen. 9.432>	transabiit costas et candida pectora rumpit.
<verg. aen. 9.433>	Volvitur Euryalus leto, pulchrosque per artus
<verg. aen. 9.434>	it cruor, inque umeros cervix conlapsa recumbit:
<verg. aen. 9.435>	purpureus veluti cum flos succisus aratro
<verg. aen. 9.436>	languescit moriens lassove papavera collo
<verg. aen. 9.437>	demisere caput, pluvia cum forte gravantur.
<verg. aen. 9.438>	At Nisus ruit in medios solumque per omnis
<verg. aen. 9.439>	Volcentem petit in solo Volcente moratur.
<verg. aen. 9.440>	Quem circum glomerati hostes hinc comminus atque hinc
<verg. aen. 9.441>	proturbant. Instat non setius ac rotat ensem
<verg. aen. 9.442>	fulmineum, donec Rutuli clamantis in ore
<verg. aen. 9.443>	condidit adverso et moriens animam abstulit hosti.
<verg. aen. 9.444>	Tum super exanimum sese proiecit amicum
<verg. aen. 9.445>	confossus placidaque ibi demum morte quievit.
<verg. aen. 9.446>	Fortunati ambo! Siquid mea carmina possunt,
<verg. aen. 9.447>	nulla dies umquam memori vos eximet aevo,
<verg. aen. 9.448>	dum domus Aeneae Capitoli immobile saxum
<verg. aen. 9.449>	accolet imperiumque pater Romanus habebit.
<verg. aen. 9.450>	Victores praeda Rutuli spoliisque potiti
<verg. aen. 9.451>	Volcentem exanimum flentes in castra ferebant.
<verg. aen. 9.452>	Nec minor in castris luctus Rhamnete reperto
<verg. aen. 9.453>	exsangui et primis una tot caede peremptis,
<verg. aen. 9.454>	Serranoque Numaque. Ingens concursus ad ipsa
<verg. aen. 9.455>	corpora seminecisque viros tepidaque recentem
<verg. aen. 9.456>	caede locum et plenos spumanti sanguine rivos.
<verg. aen. 9.457>	Agnoscunt spolia inter se galeamque nitentem
<verg. aen. 9.458>	Messapi et multo phaleras sudore receptas.
<verg. aen. 9.459>	Et iam prima novo spargebat lumine terras
<verg. aen. 9.460>	Tithoni croceum linquens Aurora cubile:
<verg. aen. 9.461>	iam sole infuso, iam rebus luce retectis
<verg. aen. 9.462>	Turnus in arma viros, armis circumdatus ipse,
<verg. aen. 9.463>	suscitat, aeratasque acies in proelia cogit
<verg. aen. 9.464>	quisque suas variisque acuunt rumoribus iras.
<verg. aen. 9.465>	Quin ipsa arrectis (visu miserabile) in hastis
<verg. aen. 9.466>	praefigunt capita et multo clamore sequuntur
<verg. aen. 9.467>	Euryali et Nisi.
<verg. aen. 9.468>	Aeneadae duri murorum in parte sinistra
<verg. aen. 9.469>	opposuere aciem, nam dextera cingitur amni,
<verg. aen. 9.470>	ingentisque tenent fossas et turribus altis
<verg. aen. 9.471>	stant maesti; simul ora virum praefixa movebant,
<verg. aen. 9.472>	nota nimis miseris atroque fluentia tabo.
<verg. aen. 9.473>	Interea pavidam volitans pennata per urbem
<verg. aen. 9.474>	nuntia Fama ruit matrisque adlabitur auris
<verg. aen. 9.475>	Euryali. At subitus miserae calor ossa reliquit,
<verg. aen. 9.476>	excussi manibus radii revolutaque pensa.
<verg. aen. 9.477>	Evolat infelix et femineo ululatu,
<verg. aen. 9.478>	scissa comam, muros amens atque agmina cursu
<verg. aen. 9.479>	prima petit, non illa virum, non illa pericli
<verg. aen. 9.480>	telorumque memor; caelum dehinc questibus implet:
<verg. aen. 9.481>	"Hunc ego te, Euryale, aspicio? Tune illa senectae
<verg. aen. 9.482>	sera meae requies, potuisti linquere solam,
<verg. aen. 9.483>	crudelis? Nec te, sub tanta pericula missum,
<verg. aen. 9.484>	adfari extremum miserae data copia matri?
<verg. aen. 9.485>	Heu, terra ignota canibus data praeda Latinis
<verg. aen. 9.486>	alitibusque iaces, nec te, tua funera mater
<verg. aen. 9.487>	produxi pressive oculos aut volnera lavi,
<verg. aen. 9.488>	veste tegens, tibi quam noctes festina diesque
<verg. aen. 9.489>	urgebam et tela curas solabar anilis.
<verg. aen. 9.490>	Quo sequar, aut quae nunc artus avolsaque membra
<verg. aen. 9.491>	et funus lacerum tellus habet? Hoc mihi de te,
<verg. aen. 9.492>	nate, refers? Hoc sum terraque marique secuta?
<verg. aen. 9.493>	Figite me, siqua est pietas, in me omnia tela
<verg. aen. 9.494>	conicite, o Rutuli, me primam absumite ferro:
<verg. aen. 9.495>	aut tu, magne pater divom, miserere tuoque
<verg. aen. 9.496>	invisum hoc detrude caput sub Tartara telo,
<verg. aen. 9.497>	quando aliter nequeo crudelem abrumpere vitam."
<verg. aen. 9.498>	Hoc fletu concussi animi, maestusque per omnis
<verg. aen. 9.499>	it gemitus: torpent infractae ad proelia vires.
<verg. aen. 9.500>	Illam incendentem luctus Idaeus et Actor
<verg. aen. 9.501>	Illionei monitu et multum lacrimantis Iuli
<verg. aen. 9.502>	corripiunt interque manus sub tecta reponunt.
<verg. aen. 9.503>	At tuba terribilem sonitum procul aere canoro
<verg. aen. 9.504>	increpuit; sequitur clamor caelumque remugit.
<verg. aen. 9.505>	Adcelerant acta pariter testudine Volsci
<verg. aen. 9.506>	et fossas implere parant ac vellere vallum.
<verg. aen. 9.507>	Quaerunt pars aditum et scalis ascendere muros,
<verg. aen. 9.508>	qua rara est acies interlucetque corona
<verg. aen. 9.509>	non tam spissa viris. Telorum effundere contra
<verg. aen. 9.510>	omne genus Teucri ac duris detrudere contis,
<verg. aen. 9.511>	adsueti longo muros defendere bello.
<verg. aen. 9.512>	Saxa quoque infesto volvebant pondere, siqua
<verg. aen. 9.513>	possent tectam aciem perrumpere: cum tamen omnis
<verg. aen. 9.514>	ferre iuvat subter densa testudine casus;
<verg. aen. 9.515>	nec iam sufficiunt. Nam qua globus imminet ingens,
<verg. aen. 9.516>	immanem Teucri molem volvuntque ruuntque,
<verg. aen. 9.517>	quae stravit Rutulos late armorumque resolvit
<verg. aen. 9.518>	tegmina. Nec curant caeco contendere Marte
<verg. aen. 9.519>	amplius audaces Rutuli, sed pellere vallo
<verg. aen. 9.520>	missilibus certant.
<verg. aen. 9.521>	Parte alia horrendus visu quassabat Etruscam
<verg. aen. 9.522>	pinum et fumiferos infert Mezentius ignis;
<verg. aen. 9.523>	at Messapus equum domitor, Neptunia proles,
<verg. aen. 9.524>	rescindit vallum et scalas in moenia poscit.
<verg. aen. 9.525>	Vos, o Calliope, precor, adspirate canenti,
<verg. aen. 9.526>	quas ibi tum ferro strages, quae funera Turnus
<verg. aen. 9.527>	ediderit, quem quisque virum demiserit Orco;
<verg. aen. 9.528>	et mecum ingentis oras evolvite belli,
<verg. aen. 9.529>	[et meministis enim, divae, et memorare potestis.]
<verg. aen. 9.530>	Turris erat vasto suspectu et pontibus altis,
<verg. aen. 9.531>	opportuna loco, summis quam viribus omnes
<verg. aen. 9.532>	expugnare Itali summaque evertere opum vi
<verg. aen. 9.533>	certabant, Troes contra defendere saxis
<verg. aen. 9.534>	perque cavas densi tela intorquere fenestras.
<verg. aen. 9.535>	Princeps ardentem coniecit lampada Turnus
<verg. aen. 9.536>	et flammam adfixit lateri, quae plurima vento
<verg. aen. 9.537>	corripuit tabulas et postibus haesit adesis.
<verg. aen. 9.538>	Turbati trepidare intus frustraque malorum
<verg. aen. 9.539>	velle fugam.  Dum se glomerant retroque residunt
<verg. aen. 9.540>	in partem, quae peste caret, tum pondere turris
<verg. aen. 9.541>	procubuit subito et caelum tonat omne fragore.
<verg. aen. 9.542>	Semineces ad terram, immani mole secuta,
<verg. aen. 9.543>	confixique suis telis et pectora duro
<verg. aen. 9.544>	transfossi ligno veniunt. Vix unus Helenor
<verg. aen. 9.545>	et Lycus elapsi. Quorum primaevus Helenor,
<verg. aen. 9.546>	Maeonio regi quem serva Licymnia furtim
<verg. aen. 9.547>	sustulerat vetitisque ad Troiam miserat armis,
<verg. aen. 9.548>	ense levis nudo parmaque inglorius alba;
<verg. aen. 9.549>	isque ubi se Turni media inter milia vidit,
<verg. aen. 9.550>	hinc acies atque hinc acies adstare Latinas:
<verg. aen. 9.551>	ut fera, quae densa venantum saepta corona
<verg. aen. 9.552>	contra tela furit seseque haud nescia morti
<verg. aen. 9.553>	inicit et saltu supra venabula fertur,
<verg. aen. 9.554>	haud aliter iuvenis medios moriturus in hostis
<verg. aen. 9.555>	inruit et, qua tela videt densissima, tendit.
<verg. aen. 9.556>	At pedibus longe melior Lycus inter et hostis
<verg. aen. 9.557>	inter et arma fuga muros tenet altaque certat
<verg. aen. 9.558>	prendere tecta manu sociumque attingere dextras.
<verg. aen. 9.559>	Quem Turnus, pariter cursu teloque secutus,
<verg. aen. 9.560>	increpat his victor: "Nostrasne evadere, demens,
<verg. aen. 9.561>	sperasti te posse manus?" Simul adripit ipsum
<verg. aen. 9.562>	pendentem et magna muri cum parte revellit.
<verg. aen. 9.563>	Qualis ubi aut leporem aut candenti corpore cycnum
<verg. aen. 9.564>	sustulit alta petens pedibus Iovis armiger uncis
<verg. aen. 9.565>	quaesitum aut matri multis balatibus agnum
<verg. aen. 9.566>	Martius a stabulis rapuit lupus. Undique clamor
<verg. aen. 9.567>	tollitur: invadunt et fossas agere complent;
<verg. aen. 9.568>	ardentis taedas alii ad fastigia iactant.
<verg. aen. 9.569>	Ilioneus saxo atque ingenti fragmine montis
<verg. aen. 9.570>	Lucetium portae subeuntem ignisque ferentem,
<verg. aen. 9.571>	Emathiona Liger, Corynaeum sternit Asilas,
<verg. aen. 9.572>	hic iaculo bonus, hic longe fallente sagitta,
<verg. aen. 9.573>	Ortygium Caeneus, victorem Caenea Turnus,
<verg. aen. 9.574>	Turnus Ityn Cloniumque, Dioxippum Promolumque
<verg. aen. 9.575>	et Sagarim et summis stantem pro turribus Idan,
<verg. aen. 9.576>	Privernum Capys. Hunc primo levis hasta Themillae
<verg. aen. 9.577>	strinxerat: ille manum proiecto tegmine demens
<verg. aen. 9.578>	ad volnus tulit; ergo alis adlapsa sagitta
<verg. aen. 9.579>	et laevo infixa est lateri manus abditaque intus
<verg. aen. 9.580>	spiramenta animae letali volnere rupit.
<verg. aen. 9.581>	Stabat in egregiis Arcentis filius armis,
<verg. aen. 9.582>	pictus acu chlamydem et ferrugine clarus Hibera,
<verg. aen. 9.583>	insignis facie, genitor quem miserat Arcens,
<verg. aen. 9.584>	eductum Matris luco Symaethia circum
<verg. aen. 9.585>	flumina, pinguis ubi et placabilis ara Palici:
<verg. aen. 9.586>	stridentem fundam positis Mezentius hastis
<verg. aen. 9.587>	ipse ter adducta circum caput egit habena
<verg. aen. 9.588>	et media adversi liquefacto tempora plumbo
<verg. aen. 9.589>	diffidit ac multa porrectum extendit harena.
<verg. aen. 9.590>	Tum primum bello celerem intendisse sagittam
<verg. aen. 9.591>	dicitur ante feras solitus terrere fugaces
<verg. aen. 9.592>	Ascanius fortemque manu fudisse Numanum,
<verg. aen. 9.593>	cui Remulo cognomen erat, Turnique minorem
<verg. aen. 9.594>	germanam nuper thalamo sociatus habebat.
<verg. aen. 9.595>	Is primam ante aciem digna atque indigna relatu
<verg. aen. 9.596>	vociferans tumidusque novo praecordia regno
<verg. aen. 9.597>	ibat et ingentem sese clamore ferebat:
<verg. aen. 9.598>	"Non pudet obsidione iterum valloque teneri,
<verg. aen. 9.599>	bis capti Phryges, et morti praetendere muros?
<verg. aen. 9.600>	En qui nostra sibi bello conubia poscunt!
<verg. aen. 9.601>	Quis deus Italiam, quae vos dementia adegit
<verg. aen. 9.602>	Non hic Atridae nec fandi fictor Ulixes:
<verg. aen. 9.603>	durum a stirpe genus natos ad flumina primum
<verg. aen. 9.604>	deferimus saevoque gelu duramus et undis,
<verg. aen. 9.605>	venatu invigilant pueri silvasque fatigant,
<verg. aen. 9.606>	flectere ludus equos et spicula tendere cornu.
<verg. aen. 9.607>	At patiens operum parvoque adsueta iuventus
<verg. aen. 9.608>	aut rastris terram domat aut quatit oppida bello.
<verg. aen. 9.609>	Omne aevum ferro teritur, versaque iuvencum
<verg. aen. 9.610>	terga fatigamus hasta; nec tarda senectus
<verg. aen. 9.611>	debilitat vires animi mutatque vigorem:
<verg. aen. 9.612>	canitiem galea premimus, semperque recentis
<verg. aen. 9.613>	comportare iuvat praedas et vivere rapto.
<verg. aen. 9.614>	Vobis picta croco et fulgenti murice vestis,
<verg. aen. 9.615>	desidiae cordi, iuvat indulgere choreis,
<verg. aen. 9.616>	et tunicae manicas et habent redimicula mitrae.
<verg. aen. 9.617>	O vere Phrygiae, neque enim Phryges, ite per alta
<verg. aen. 9.618>	Dindyma ubi adsuetis biforem dat tibia cantum!
<verg. aen. 9.619>	Tympana vos buxusque vocat Berecyntia Matris
<verg. aen. 9.620>	Idaeae sinite arma viris et cedite ferro."
<verg. aen. 9.621>	Talia iactantem dictis ac dira canentem
<verg. aen. 9.622>	non tulit Ascanius nervoque obversus equino
<verg. aen. 9.623>	contendit telum diversaque bracchia ducens
<verg. aen. 9.624>	constitit, ante Iovem supplex per vota precatus:
<verg. aen. 9.625>	"Iuppiter omnipotens, audacibus adnue coeptis.
<verg. aen. 9.626>	Ipse tibi ad tua templa feram sollemnia dona
<verg. aen. 9.627>	et statuam ante aras aurata fronte iuvencum
<verg. aen. 9.628>	candentem pariterque caput cum matre ferentem,
<verg. aen. 9.629>	iam cornu petat et pedibus qui spargat harenam."
<verg. aen. 9.630>	Audiit et caeli Genitor de parte serena
<verg. aen. 9.631>	intonuit laevum, sonat una fatifer arcus:
<verg. aen. 9.632>	effugit horrendum stridens adducta sagitta
<verg. aen. 9.633>	perque caput Remuli venit et cava tempora ferro
<verg. aen. 9.634>	traicit. "I, verbis virtutem inlude superbis!
<verg. aen. 9.635>	His capti Phryges haec Rutulis responsa remittunt."
<verg. aen. 9.636>	Hoc tantum Ascanius. Teucri clamore sequuntur
<verg. aen. 9.637>	laetitiaque fremunt animosque ad sidera tollunt.
<verg. aen. 9.638>	Aetheria tum forte plaga crinitus Apollo
<verg. aen. 9.639>	desuper Ausonias acies urbemque videbat,
<verg. aen. 9.640>	nube sedens, atque his victorem adfatur Iulum:
<verg. aen. 9.641>	"Macte nova virtute, puer: sic itur ad astra,
<verg. aen. 9.642>	dis genite et geniture deos. Iure omnia Bella
<verg. aen. 9.643>	gente sub Assaraci fato ventura resident,
<verg. aen. 9.644>	nec te Troia capit." Simul haec effatus ab alto
<verg. aen. 9.645>	aethere se misit, spirantis dimovet auras
<verg. aen. 9.646>	Ascaniumque petit. Forma tum vertitur oris
<verg. aen. 9.647>	antiquum in Buten; hic Dardanio Anchisae
<verg. aen. 9.648>	armiger ante fuit fidusque ad limina custos,
<verg. aen. 9.649>	tum comitem Ascanio pater addidit. Ibat Apollo
<verg. aen. 9.650>	omnia longaevo similis, vocemque coloremque
<verg. aen. 9.651>	et crinis albos et saeva sonoribus arma,
<verg. aen. 9.652>	atque his ardentem dictis adfatur Iulum:
<verg. aen. 9.653>	"Sit satis, Aenide, telis impune Numanum
<verg. aen. 9.654>	oppetiisse tuis; primam hanc tibi magnus, Apollo
<verg. aen. 9.655>	concedit laudem et paribus non invidet armis:
<verg. aen. 9.656>	cetera parce, puer, bello." Sic orsus Apollo
<verg. aen. 9.657>	mortalis medio aspectus sermone reliquit
<verg. aen. 9.658>	et procul in tenuem ex oculis evanuit auram.
<verg. aen. 9.659>	Agnovere deum proceres divinaque tela
<verg. aen. 9.660>	Dardanidae pharetramque fuga sensere sonantem.
<verg. aen. 9.661>	Ergo avidum pugnae dictis ac numine Phoebi
<verg. aen. 9.662>	Ascanium prohibent, ipsi in certamina rursus
<verg. aen. 9.663>	succedunt animasque in aperta pericula mittunt.
<verg. aen. 9.664>	It clamor totis per propugnacula muris,
<verg. aen. 9.665>	intendunt acris arcus amentaque torquent.
<verg. aen. 9.666>	Sternitur omne solum telis, tum scuta cavaeque
<verg. aen. 9.667>	dant sonitum flictu galeae, pugna aspera surgit:
<verg. aen. 9.668>	quantus ab occasu veniens pluvialibus Haedis
<verg. aen. 9.669>	verberat imber humum, quam multa grandine nimbi
<verg. aen. 9.670>	in vada praecipitant, cum Iuppiter horridus austris
<verg. aen. 9.671>	torquet aquosam hiemem et caelo cava nubila rumpit.
<verg. aen. 9.672>	Pandarus et Bitias, Idaeo Alcanore creti,
<verg. aen. 9.673>	quos Iovis eduxit luco silvestris Iaera
<verg. aen. 9.674>	abietibus iuvenes patriis et montibus aequos,
<verg. aen. 9.675>	portam, quae ducis imperio commissa, recludunt,
<verg. aen. 9.676>	freti animis, ultroque invitant moenibus hostem.
<verg. aen. 9.677>	Ipsi intus dextra ac laeva pro turribus adstant,
<verg. aen. 9.678>	armati ferro et cristis capita alta corusci:
<verg. aen. 9.679>	quales ariae liquentia flumina circum,
<verg. aen. 9.680>	sive Padi ripis Athesim seu propter amoenum,
<verg. aen. 9.681>	consurgunt geminae quercus intonsaque caelo
<verg. aen. 9.682>	attollunt capita et sublimi vertice nutant.
<verg. aen. 9.683>	inrumpunt aditus Rutuli ut videre patentis
<verg. aen. 9.684>	continuo Quercens et pulcher Aquiculus armis
<verg. aen. 9.685>	et praeceps animi Tmarus et Mavortius Haemon
<verg. aen. 9.686>	agminibus totis: at versi terga dedere
<verg. aen. 9.687>	aut ipso portae posuere in limine vitam.
<verg. aen. 9.688>	Tum magis increscunt animis discordibus irae;
<verg. aen. 9.689>	et iam collecti Troes glomerantur eodem
<verg. aen. 9.690>	et conferre manum et procurrere longius audent.
<verg. aen. 9.691>	Ductori Turno diversa in parte furenti
<verg. aen. 9.692>	turbantique viros perfertur nuntius, hostem
<verg. aen. 9.693>	fervere caede nova et portas praebere patentis.
<verg. aen. 9.694>	Deserit inceptum atque immani concitus ira
<verg. aen. 9.695>	Dardaniam ruit ad portam fratresque superbos.
<verg. aen. 9.696>	Et primum Antiphaten, is enim se primus agebat,
<verg. aen. 9.697>	Thebana de matre nothum Sarpedonis alti,
<verg. aen. 9.698>	coniecto sternit iaculo; volat Itala cornus
<verg. aen. 9.699>	ara per tenerum stomachoque infixa sub altum
<verg. aen. 9.700>	pectus abit: reddit specus atri volneris undam
<verg. aen. 9.701>	spumantem, et fixo ferrum in pulmone tepescit.
<verg. aen. 9.702>	Tum Meropem atque Erymanta manu, tum sternit Aphidnum,
<verg. aen. 9.703>	tum Bitian ardentem oculis animisque frementem
<verg. aen. 9.704>	non iaculo, neque enim iaculo vitam ille dedisset,
<verg. aen. 9.705>	sed magnum stridens contorta phalarica venit,
<verg. aen. 9.706>	fulminis acta modo, quam nec duo taurea terga
<verg. aen. 9.707>	nec duplici squama lorica fidelis et auro
<verg. aen. 9.708>	sustinuit: conlapsa ruunt immania membra.
<verg. aen. 9.709>	Dat tellus gemitum, et clipeum super intonat ingens.
<verg. aen. 9.710>	Talis in Euboico Baiarum litore quondam
<verg. aen. 9.711>	saxea pila cadit, magnis quam molibus ante
<verg. aen. 9.712>	constructam ponto iaciunt; sic illa ruinam
<verg. aen. 9.713>	prona trahit penitusque vadis inlisa recumbit:
<verg. aen. 9.714>	miscent se maria, et nigrae attolluntur harenae;
<verg. aen. 9.715>	tum sonitu Prochyta alta tremit durumque cubile
<verg. aen. 9.716>	Inarime Iovis imperiis imposta Typhoeo.
<verg. aen. 9.717>	Hic Mars armipotens animum viresque Latinis
<verg. aen. 9.718>	addidit et stimulos acris sub pectore vertit
<verg. aen. 9.719>	immisitque Fugam Teucris atrumque Timorem.
<verg. aen. 9.720>	Undique conveniunt, quoniam data copia pugnae
<verg. aen. 9.721>	bellatorque animo deus incidit.
<verg. aen. 9.722>	Pandarus ut fuso germanum corpore cernit
<verg. aen. 9.723>	et quo sit fortuna loco, qui casus agat res,
<verg. aen. 9.724>	portam vi magna converso cardine torquet,
<verg. aen. 9.725>	obnixus latis umeris, multosque suorum
<verg. aen. 9.726>	moenibus exclusos duro in certamine linquit;
<verg. aen. 9.727>	ast alios secum includit recipitque ruentis,
<verg. aen. 9.728>	demens, qui Rutulum in medio non agmine regem
<verg. aen. 9.729>	viderit inrumpentem ultroque incluserit urbi,
<verg. aen. 9.730>	immanem veluti pecora inter inertia tigrim
<verg. aen. 9.731>	Continuo nova lux oculis effulsit, et arma
<verg. aen. 9.732>	horrendum sonuere; tremunt in vertice cristae
<verg. aen. 9.733>	sanguineae, clipeoque micantia fulmina mittit:
<verg. aen. 9.734>	agnoscunt faciem invisam atque immania membra
<verg. aen. 9.735>	turbati subito Aeneadae. Tum Pandarus ingens
<verg. aen. 9.736>	emicat et mortis fraternae fervidus ira
<verg. aen. 9.737>	effatur: "Non haec dotalis regia Amatae,
<verg. aen. 9.738>	nec muris cohibet patriis media Ardea Turnum.
<verg. aen. 9.739>	Castra inimica vides; nulla hinc exire potestas."
<verg. aen. 9.740>	Olli subridens sedato pectore Turnus:
<verg. aen. 9.741>	"Incipe, siqua animo virtus, et consere dextram:
<verg. aen. 9.742>	hic etiam inventum Priamo narrabis Achillem."
<verg. aen. 9.743>	Dixerat. Ille rudem nodis et cortice crudo
<verg. aen. 9.744>	intorquet summis adnixus viribus hastam:
<verg. aen. 9.745>	excepere aurae volnus; Saturnia Iuno
<verg. aen. 9.746>	detorsit veniens, portaeque infigitur hasta.
<verg. aen. 9.747>	"At non hoc telum, mea quod vi dextera versat,
<verg. aen. 9.748>	effugies; neque enim is teli nec volneris auctor."
<verg. aen. 9.749>	Sic ait et sublatum alte consurgit in ensem
<verg. aen. 9.750>	et mediam ferro gemina inter tempora frontem
<verg. aen. 9.751>	dividit inpubesque immani volnere malas.
<verg. aen. 9.752>	Fit sonus, ingenti concussa est pondere tellus:
<verg. aen. 9.753>	conlapsos artus atque arma cruenta cerebro
<verg. aen. 9.754>	sternit humi moriens, atque illi partibus aequis
<verg. aen. 9.755>	huc caput atque illuc umero ex utroque pependit.
<verg. aen. 9.756>	Diffugiunt versi trepida formidine Troes:
<verg. aen. 9.757>	et si continuo victorem ea cura subisset,
<verg. aen. 9.758>	rumpere claustra manu sociosque immittere portis,
<verg. aen. 9.759>	ultimus ille dies bello gentique fuisset;
<verg. aen. 9.760>	sed furor ardentem caedisque insana cupido
<verg. aen. 9.761>	egit in adversos.
<verg. aen. 9.762>	Principio Phalerim et succiso poplite Gygen
<verg. aen. 9.763>	excipit; hinc raptas fugientibus ingerit hastas
<verg. aen. 9.764>	in tergum, Iuno vires animumque ministrat;
<verg. aen. 9.765>	addit Halym comitem et confixa Phegea parma,
<verg. aen. 9.766>	ignaros deinde in muris Martemque cientis
<verg. aen. 9.767>	Alcandrumque Haliumque Noemonaque Prytanimque.
<verg. aen. 9.768>	Lyncea tendentem contra sociosque vocantem
<verg. aen. 9.769>	vibranti gladio conixus ab aggere dexter
<verg. aen. 9.770>	occupat; huic uno desectum comminus ictu
<verg. aen. 9.771>	cum galea longe iacuit caput. Inde ferarum
<verg. aen. 9.772>	vastatorem Amycum, quo non felicior alter
<verg. aen. 9.773>	ungere tela manu ferrumque armare veneno,
<verg. aen. 9.774>	et Clytium Aeoliden et amicum Crethea Musis,
<verg. aen. 9.775>	Crethea Musarum comitem, cui carmina semper
<verg. aen. 9.776>	et citharae cordi numerosque intendere nervis.
<verg. aen. 9.777>	[Semper equos atque arma virum pugnasque canebat.]
<verg. aen. 9.778>	Tandem ductores audita caede suorum
<verg. aen. 9.779>	conveniunt Teucri, Mnestheus acerque Serestus,
<verg. aen. 9.780>	palantisque vident socios hostemque receptum.
<verg. aen. 9.781>	Et Mnestheus: "Quo deinde fugam, quo tenditis?" inquit.
<verg. aen. 9.782>	"Quos alios muros, quae iam ultra moenia habetis?
<verg. aen. 9.783>	Unus homo et vestris, o cives, undique saeptus
<verg. aen. 9.784>	aggeribus tantas strages inpune per urbem
<verg. aen. 9.785>	ediderit, iuvenum primos tot miserit Orco?
<verg. aen. 9.786>	Non infelicis patriae veterumque deorum
<verg. aen. 9.787>	et magni Aeneae, segnes, miseretque pudetque?"
<verg. aen. 9.788>	Talibus accensi firmantur et agmine denso
<verg. aen. 9.789>	consistunt. Turnus paulatim excedere pugna
<verg. aen. 9.790>	et fluvium petere ac partem, quae cingitur unda
<verg. aen. 9.791>	acrius hoc Teucri clamore incumbere magno
<verg. aen. 9.792>	et glomerare manum. Ceu saevum turba leonem
<verg. aen. 9.793>	cum telis premit infensis, at territus ille,
<verg. aen. 9.794>	asper, acerba tuens, retro redit, et neque terga
<verg. aen. 9.795>	ira dare aut virtus patitur, nec tendere contra
<verg. aen. 9.796>	ille quidem hoc cupiens potis est per tela virosque:
<verg. aen. 9.797>	haud aliter retro dubius vestigia Turnus
<verg. aen. 9.798>	improperata refert, et mens exaestuat ira.
<verg. aen. 9.799>	Quin etiam bis tum medios invaserat hostis,
<verg. aen. 9.800>	bis confusa fuga per muros agmina vertit;
<verg. aen. 9.801>	sed manus e castris propere coit omnis in unum,
<verg. aen. 9.802>	nec contra vires audet Saturnia Iuno
<verg. aen. 9.803>	sufficere, ariam caelo nam Iuppiter Irim
<verg. aen. 9.804>	demisit germanae haud mollia iussa ferentem,
<verg. aen. 9.805>	ni Turnus cedat Teucrorum moenibus altis.
<verg. aen. 9.806>	Ergo nec clipeo iuvenis subsistere tantum
<verg. aen. 9.807>	dextra valet: iniectis sic undique telis
<verg. aen. 9.808>	obruitur. Strepit adsiduo cava tempora circum
<verg. aen. 9.809>	tinnitu galea, et saxis solida aera fatiscunt,
<verg. aen. 9.810>	discussaeque iubae capiti, nec sufficit umbo
<verg. aen. 9.811>	ictibus: ingeminant hastis et Troes et ipse
<verg. aen. 9.812>	fulmineus Mnestheus. Tum toto corpore sudor
<verg. aen. 9.813>	liquitur et piceum, nec respirare potestas,
<verg. aen. 9.814>	flumen agit; fessos quatit aeger anhelitus artus.
<verg. aen. 9.815>	Tum demum praeceps saltu sese omnibus armis
<verg. aen. 9.816>	in fluvium dedit: ille suo cum gurgite flavo
<verg. aen. 9.817>	accepit venientem ac mollibus extulit undis
<verg. aen. 9.818>	et laetum sociis abluta caede remisit.


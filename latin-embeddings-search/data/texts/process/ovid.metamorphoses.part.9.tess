<ov. met. 9.1>	Quae gemitus truncaeque deo Neptunius heros
<ov. met. 9.2>	causa rogat frontis, cum sic Calydonius amnis
<ov. met. 9.3>	coepit inornatos redimitus harundine crines:
<ov. met. 9.4>	"Triste petis munus. Quis enim sua proelia victus
<ov. met. 9.5>	commemorare velit? Referam tamen ordine. Nec tam
<ov. met. 9.6>	turpe fuit vinci, quam contendisse decorum est,
<ov. met. 9.7>	magnaque dat nobis tantus solacia victor.
<ov. met. 9.8>	Nomine siqua suo fando pervenit ad aures
<ov. met. 9.9>	Deianira tuas---quondam pulcherrima virgo
<ov. met. 9.10>	multorumque fuit spes invidiosa procorum.
<ov. met. 9.11>	Cum quibus ut soceri domus est intrata petiti,
<ov. met. 9.12>	"accipe me generum," dixi "Parthaone nate:"
<ov. met. 9.13>	dixit et Alcides. Alii cessere duobus.
<ov. met. 9.14>	Ille Iovem socerum dare se famamque laborum
<ov. met. 9.15>	et superata suae referebat iussa novercae.
<ov. met. 9.16>	Contra ego "turpe deum mortali cedere" dixi
<ov. met. 9.17>	(nondum erat ille deus), "regem me cernis aquarum
<ov. met. 9.18>	cursibus obliquis inter tua regna fluentum.
<ov. met. 9.19>	Nec gener externis hospes tibi missus ab oris,
<ov. met. 9.20>	sed popularis ero et rerum pars una tuarum.
<ov. met. 9.21>	Tantum ne noceat, quod me nec regia Iuno
<ov. met. 9.22>	odit et omnis abest iussorum poena laborum.
<ov. met. 9.23>	Nam, quo te iactas, Alcmena nate, creatum,
<ov. met. 9.24>	Iuppiter aut falsus pater est, aut crimine verus.
<ov. met. 9.25>	Matris adulterio patrem petis. Elige, fictum
<ov. met. 9.26>	esse Iovem malis, an te per dedecus ortum."
<ov. met. 9.27>	Talia dicentem iamdudum lumine torvo
<ov. met. 9.28>	spectat et accensae non fortiter imperat irae
<ov. met. 9.29>	verbaque tot reddit: "Melior mihi dextera lingua.
<ov. met. 9.30>	Dummodo pugnando superem, tu vince loquendo,"
<ov. met. 9.31>	congrediturque ferox. Puduit modo magna locutum
<ov. met. 9.32>	cedere: reieci viridem de corpore vestem
<ov. met. 9.33>	bracchiaque opposui tenuique a pectore varas
<ov. met. 9.34>	in statione manus et pugnae membra paravi.
<ov. met. 9.35>	Ille cavis hausto spargit me pulvere palmis
<ov. met. 9.36>	inque vicem fulvae tactu flavescit harenae.
<ov. met. 9.37>	Et modo cervicem, modo crura micantia captat,
<ov. met. 9.38>	aut captare putes, omnique a parte lacessit.
<ov. met. 9.39>	Me mea defendit gravitas frustraque petebar,
<ov. met. 9.40>	haud secus ac moles, quam magno murmure fluctus
<ov. met. 9.41>	oppugnant: manet illa suoque est pondere tuta.
<ov. met. 9.42>	Digredimur paulum rursusque ad bella coimus,
<ov. met. 9.43>	inque gradu stetimus, certi non cedere; eratque
<ov. met. 9.44>	cum pede pes iunctus, totoque ego pectore pronus
<ov. met. 9.45>	et digitos digitis et frontem fronte premebam.
<ov. met. 9.46>	Non aliter vidi fortes concurrere tauros,
<ov. met. 9.47>	cum pretium pugnae toto nitidissima saltu
<ov. met. 9.48>	expetitur coniunx: spectant armenta paventque
<ov. met. 9.49>	nescia, quem maneat tanti victoria regni.
<ov. met. 9.50>	Ter sine profectu voluit nitentia contra
<ov. met. 9.51>	reicere Alcides a se mea pectora; quarto
<ov. met. 9.52>	excutit amplexus adductaque bracchia solvit,
<ov. met. 9.53>	inpulsumque manu (certum est mihi vera fateri)
<ov. met. 9.54>	protinus avertit tergoque onerosus inhaesit.
<ov. met. 9.55>	Siqua fides neque ficta mihi nunc gloria voce
<ov. met. 9.56>	quaeritur, inposito pressus mihi monte videbar.
<ov. met. 9.57>	Vix tamen inserui sudore fluentia multo
<ov. met. 9.58>	bracchia, vix solvi duros a corpore nexus:
<ov. met. 9.59>	instat anhelanti prohibetque resumere vires,
<ov. met. 9.60>	et cervice mea potitur. Tum denique tellus
<ov. met. 9.61>	pressa genu nostro est, et harenas ore momordi.
<ov. met. 9.62>	Inferior virtute meas divertor ad artes,
<ov. met. 9.63>	elaborque viro longum formatus in anguem.
<ov. met. 9.64>	Qui postquam flexos sinuavi corpus in orbes
<ov. met. 9.65>	cumque fero movi linguam stridore bisulcam,
<ov. met. 9.66>	risit et inludens nostras Tirynthius artes
<ov. met. 9.67>	"cunarum labor est angues superare mearum,"
<ov. met. 9.68>	dixit "et ut vincas alios, Acheloe, dracones,
<ov. met. 9.69>	pars quota Lernaeae serpens eris unus echidnae?
<ov. met. 9.70>	Vulneribus fecunda suis erat illa, nec ullum
<ov. met. 9.71>	de centum numero caput est inpune recisum,
<ov. met. 9.72>	quin gemino cervix herede valentior esset.
<ov. met. 9.73>	Hanc ego ramosam natis e caede colubris
<ov. met. 9.74>	crescentemque malo domui domitamque reclusi.
<ov. met. 9.75>	Quid fore te credas, falsum qui versus in anguem
<ov. met. 9.76>	arma aliena moves, quem forma precaria celat?"
<ov. met. 9.77>	Dixerat, et summo digitorum vincula collo
<ov. met. 9.78>	inicit: angebar ceu guttura forcipe pressus,
<ov. met. 9.79>	pollicibusque meas pugnabam evellere fauces.
<ov. met. 9.80>	Sic quoque devicto restabat tertia tauri
<ov. met. 9.81>	forma trucis: tauro mutatus membra rebello.
<ov. met. 9.82>	Induit ille toris a laeva parte lacertos,
<ov. met. 9.83>	admissumque trahens sequitur depressaque dura
<ov. met. 9.84>	cornua figit humo meque alta sternit harena.
<ov. met. 9.85>	Nec satis hoc fuerat: rigidum fera dextera cornu
<ov. met. 9.86>	dum tenet, infregit truncaque a fronte revellit.
<ov. met. 9.87>	Naides hoc, pomis et odoro flore repletum,
<ov. met. 9.88>	sacrarunt, divesque meo Bona Copia cornu est."
<ov. met. 9.89>	Dixerat, et nymphe ritu succincta Dianae,
<ov. met. 9.90>	una ministrarum, fusis utrimque capillis,
<ov. met. 9.91>	incessit totumque tulit praedivite cornu
<ov. met. 9.92>	autumnum et mensas, felicia poma, secundas.
<ov. met. 9.93>	Lux subit, et primo feriente cacumina sole
<ov. met. 9.94>	discedunt iuvenes: neque enim dum flumina pacem
<ov. met. 9.95>	et placidos habeant lapsus totaeque residant,
<ov. met. 9.96>	opperiuntur, aquae. Vultus Achelous agrestes
<ov. met. 9.97>	et lacerum cornu mediis caput abdidit undis.
<ov. met. 9.98>	Hunc tamen ablati domuit iactura decoris,
<ov. met. 9.99>	cetera sospes habet; capitis quoque fronde saligna
<ov. met. 9.100>	aut super inposita celatur harundine damnum.
<ov. met. 9.101>	At te, Nesse ferox, eiusdem virginis ardor
<ov. met. 9.102>	perdiderat volucri traiectum terga sagitta.
<ov. met. 9.103>	Namque nova repetens patrios cum coniuge muros
<ov. met. 9.104>	venerat Eueni rapidas Iove natus ad undas.
<ov. met. 9.105>	Uberior solito, nimbis hiemalibus auctus
<ov. met. 9.106>	verticibusque frequens erat atque inpervius amnis.
<ov. met. 9.107>	Intrepidum pro se, curam de coniuge agentem
<ov. met. 9.108>	Nessus adit, membrisque valens scitusque vadorum,
<ov. met. 9.109>	"officio" que "meo ripa sistetur in illa
<ov. met. 9.110>	haec," ait "Alcide. Tu viribus utere nando!"
<ov. met. 9.111>	pallentemque metu fluviumque ipsumque timentem
<ov. met. 9.112>	tradidit Aonius pavidam Calydonida Nesso.
<ov. met. 9.113>	Mox, ut erat, pharetraque gravis spolioque leonis
<ov. met. 9.114>	(nam clavam et curvos trans ripam miserat arcus),
<ov. met. 9.115>	"quandoquidem coepi, superentur flumina!" dixit,
<ov. met. 9.116>	nec dubitat nec, qua sit clementissimus amnis,
<ov. met. 9.117>	quaerit et obsequio deferri spernit aquarum.
<ov. met. 9.118>	Iamque tenens ripam, missos cum tolleret arcus,
<ov. met. 9.119>	coniugis agnovit vocem: Nessoque paranti
<ov. met. 9.120>	fallere depositum "quo te fiducia" clamat
<ov. met. 9.121>	"vana pedum, violente, rapit? Tibi, Nesse biformis,
<ov. met. 9.122>	dicimus. Exaudi nec res intercipe nostras!
<ov. met. 9.123>	Si te nulla mei reverentia movit, at orbes
<ov. met. 9.124>	concubitus vetitos poterant inhibere paterni.
<ov. met. 9.125>	Haud tamen effugies, quamvis ope fidis equina:
<ov. met. 9.126>	vulnere, non pedibus te consequar." Ultima dicta
<ov. met. 9.127>	res probat, et missa fugientia terga sagitta
<ov. met. 9.128>	traicit: exstabat ferrum de pectore aduncum.
<ov. met. 9.129>	Quod simul evulsum est, sanguis per utrumque foramen
<ov. met. 9.130>	emicuit mixtus Lernaei tabe veneni.
<ov. met. 9.131>	Excipit hunc Nessus "neque enim moriemur inulti"
<ov. met. 9.132>	secum ait et calido velamina tincta cruore
<ov. met. 9.133>	dat munus raptae velut inritamen amoris.
<ov. met. 9.134>	Longa fuit medii mora temporis, actaque magni
<ov. met. 9.135>	Herculis inplerant terras odiumque novercae.
<ov. met. 9.136>	Victor ab Oechalia Cenaeo sacra parabat
<ov. met. 9.137>	vota Iovi, cum Fama loquax praecessit ad aures,
<ov. met. 9.138>	Deianira, tuas, quae veris addere falsa
<ov. met. 9.139>	gaudet et e minimo sua per mendacia crescit,
<ov. met. 9.140>	Amphitryoniaden Ioles ardore teneri.
<ov. met. 9.141>	Credit amans, venerisque novae perterrita fama
<ov. met. 9.142>	indulsit primo lacrimis flendoque dolorem
<ov. met. 9.143>	diffudit miseranda suum; mox deinde "quid autem
<ov. met. 9.144>	flemus?" ait "paelex lacrimis laetabitur istis.
<ov. met. 9.145>	Quae quoniam adveniet, properandum aliquidque novandum est,
<ov. met. 9.146>	dum licet et nondum thalamos tenet altera nostros.
<ov. met. 9.147>	Conquerar an sileam? Repetam Calydona morerne?
<ov. met. 9.148>	Excedam tectis an, si nihil amplius, obstem?
<ov. met. 9.149>	Quid si me, Meleagre, tuam memor esse sororem
<ov. met. 9.150>	forte paro facinus, quantumque iniuria possit
<ov. met. 9.151>	femineusque dolor, iugulata paelice testor?"
<ov. met. 9.152>	In cursus animus varios abit: omnibus illis
<ov. met. 9.153>	praetulit inbutam Nesseo sanguine vestem
<ov. met. 9.154>	mittere, quae vires defecto reddat amori.
<ov. met. 9.155>	Ignaroque Lichae, quid tradat, nescia, luctus
<ov. met. 9.156>	ipsa suos tradit blandisque (miserrima!) verbis,
<ov. met. 9.157>	dona det illa viro, mandat. Capit inscius heros
<ov. met. 9.158>	induiturque umeris Lernaeae virus echidnae.
<ov. met. 9.159>	Tura dabat primis et verba precantia flammis
<ov. met. 9.160>	vinaque marmoreas patera fundebat in aras:
<ov. met. 9.161>	incaluit vis illa mali resolutaque flammis
<ov. met. 9.162>	Herculeos abiit late dilapsa per artus.
<ov. met. 9.163>	Dum potuit, solita gemitum virtute repressit;
<ov. met. 9.164>	victa malis postquam est patientia, reppulit aras
<ov. met. 9.165>	inplevitque suis nemorosam vocibus Oeten.
<ov. met. 9.166>	Nec mora, letiferam conatur scindere vestem:
<ov. met. 9.167>	qua trahitur, trahit illa cutem, foedumque relatu,
<ov. met. 9.168>	aut haeret membris frustra temptata revelli,
<ov. met. 9.169>	aut laceros artus et grandia detegit ossa.
<ov. met. 9.170>	Ipse cruor, gelido ceu quondam lamina candens
<ov. met. 9.171>	tincta lacu, stridit coquiturque ardente veneno.
<ov. met. 9.172>	Nec modus est: sorbent avidae praecordia flammae,
<ov. met. 9.173>	caeruleusque fluit toto de corpore sudor,
<ov. met. 9.174>	ambustique sonant nervi: caecaque medullis
<ov. met. 9.175>	tabe liquefactis tollens ad sidera palmas
<ov. met. 9.176>	"cladibus," exclanmat "Saturnia, pascere nostris,
<ov. met. 9.177>	pascere et hanc pestem specta, crudelis, ab alto
<ov. met. 9.178>	corque ferum satia. Vel si miserandus et hosti,
<ov. met. 9.179>	hoc est, si tibi sum, diris cruciatibus aegram
<ov. met. 9.180>	invisamque animam natamque laboribus aufer:
<ov. met. 9.181>	hoc mihi munus erit; decet haec dare dona novercam.
<ov. met. 9.182>	Ergo ego foedantem peregrino templa cruore
<ov. met. 9.183>	Busirin domui saevoque alimenta parentis
<ov. met. 9.184>	Antaeo eripui? Nec me pastoris Hiberi
<ov. met. 9.185>	forma triplex, nec forma triplex tua, Cerbere, movit?
<ov. met. 9.186>	Vosne, manus, validi pressistis cornua tauri?
<ov. met. 9.187>	Vestrum opus Elis habet, vestrum Stymphalides undae
<ov. met. 9.188>	Partheniumque nemus? Vestra virtute relatus
<ov. met. 9.189>	Thermodontiaco caelatus balteus auro
<ov. met. 9.190>	pomaque ab insomni concustodita dracone?
<ov. met. 9.191>	Nec mihi Centauri potuere resistere, nec mi
<ov. met. 9.192>	Arcadiae vastator aper? Nec profuit hydrae
<ov. met. 9.193>	crescere per damnum geminasque resumere vires?
<ov. met. 9.194>	Quid tum? Thracis equos humano sanguine pingues
<ov. met. 9.195>	plenaque corporibus laceris praesepia vidi
<ov. met. 9.196>	visaque deieci dominumque ipsosque peremi.
<ov. met. 9.197>	His elisa iacet moles Nemeaea lacertis,
<ov. met. 9.198>	hac caelum cervice tuli. Defessa iubendo est
<ov. met. 9.199>	saeva Iovis coniunx: ego sum indefessus agendo.
<ov. met. 9.200>	Sed nova pestis adest, cui nec virtute resisti
<ov. met. 9.201>	nec telis armisque potest. Pulmonibus errat
<ov. met. 9.202>	ignis edax imis perque omnes pascitur artus.
<ov. met. 9.203>	At valet Eurystheus!---et sunt qui credere possint
<ov. met. 9.204>	esse deos!" Dixit, perque altam saucius Oeten
<ov. met. 9.205>	haud aliter graditur, quam si venabula taurus
<ov. met. 9.206>	corpore fixa gerat, factique refugerit auctor.
<ov. met. 9.207>	Saepe illum gemitus edentem, saepe frementem,
<ov. met. 9.208>	saepe retemptantem totas infringere vestes
<ov. met. 9.209>	sternentemque trabes irascentemque videres
<ov. met. 9.210>	montibus aut patrio tendentem bracchia caelo.
<ov. met. 9.211>	Ecce Lichan trepidum latitantem rupe cavata
<ov. met. 9.212>	adspicit, utque dolor rabiem conlegerat omnem,
<ov. met. 9.213>	"tune, Licha," dixit "feralia dona dedisti?
<ov. met. 9.214>	Tune meae necis auctor eris?" Tremit ille pavetque
<ov. met. 9.215>	pallidus et timide verba excusantia dicit.
<ov. met. 9.216>	Dicentem genibusque manus adhibere parantem
<ov. met. 9.217>	corripit Alcides et terque quaterque rotatum
<ov. met. 9.218>	mittit in Euboicas tormento fortius undas.
<ov. met. 9.219>	Ille per aerias pendens induruit auras,
<ov. met. 9.220>	utque ferunt imbres gelidis concrescere ventis,
<ov. met. 9.221>	inde nives fieri, nivibus quoque molle rotatis
<ov. met. 9.222>	adstringi et spissa glomerari grandine corpus:
<ov. met. 9.223>	sic illum validis iactum per inane lacertis
<ov. met. 9.224>	exsanguemque metu nec quicquam umoris habentem
<ov. met. 9.225>	in rigidos versum silices prior edidit aetas.
<ov. met. 9.226>	Nunc quoque in Euboico scopulus brevis eminet alto
<ov. met. 9.227>	gurgite et humanae servat vestigia formae;
<ov. met. 9.228>	quem, quasi sensurum, nautae calcare verentur
<ov. met. 9.229>	appellantque Lichan.---At tu, Iovis inclita proles,
<ov. met. 9.230>	arboribus caesis, quas ardua gesserat Oete,
<ov. met. 9.231>	inque pyram structis, arcum pharetramque capacem
<ov. met. 9.232>	regnaque visuras iterum Troiana sagittas
<ov. met. 9.233>	ferre iubes Poeante satum. Quo flamma ministro est
<ov. met. 9.234>	subdita; dumque avidis comprenditur ignibus agger,
<ov. met. 9.235>	congeriem silvae Nemeaeo vellere summam
<ov. met. 9.236>	sternis et inposita clavae cervice recumbis,
<ov. met. 9.237>	haud alio vultu, quam si conviva iaceres
<ov. met. 9.238>	inter plena meri redimitus pocula sertis.
<ov. met. 9.239>	Iamque valens et in omne latus diffusa sonabat
<ov. met. 9.240>	securosque artus contemptoremque petebat
<ov. met. 9.241>	flamma suum; timuere dei pro vindice terrae.
<ov. met. 9.242>	Quos ita (sensit enim) laeto Saturnius ore
<ov. met. 9.243>	Iuppiter adloquitur: "Nostra est timor iste voluptas,
<ov. met. 9.244>	o superi, totoque libens mihi pectore grator,
<ov. met. 9.245>	quod memoris populi dicor rectorque paterque,
<ov. met. 9.246>	et mea progenies vestro quoque tuta favore est.
<ov. met. 9.247>	Nam quamquam ipsius datis hoc inmanibus actis,
<ov. met. 9.248>	obligor ipse tamen. Sed enim ne pectora vano
<ov. met. 9.249>	fida metu paveant: Oetaeas spernite flammas!
<ov. met. 9.250>	Omnia qui vicit, vincet, quos cernitis, ignes
<ov. met. 9.251>	nec nisi materna Vulcanum parte potentem
<ov. met. 9.252>	sentiet: aeternum est a me quod traxit et expers
<ov. met. 9.253>	atque inmune necis nullaque domabile flamma.
<ov. met. 9.254>	Idque ego defunctum terra caelestibus oris
<ov. met. 9.255>	accipiam, cunctisque meum laetabile factum
<ov. met. 9.256>	dis fore confido. Siquis tamen Hercule, siquis
<ov. met. 9.257>	forte deo doliturus erit, data praemia nolet,
<ov. met. 9.258>	sed meruisse dari sciet invitusque probabit."
<ov. met. 9.259>	Adsensere dei: coniunx quoque regia visa est
<ov. met. 9.260>	cetera non duro, duro tamen ultima vultu
<ov. met. 9.261>	dicta tulisse Iovis seque indoluisse notatam.
<ov. met. 9.262>	Interea quodcumque fuit populabile flammae
<ov. met. 9.263>	Mulciber abstulerat, nec cognoscenda remansit
<ov. met. 9.264>	Herculis effigies; nec quicquam ab imagine ductum
<ov. met. 9.265>	matris habet, tantumque Iovis vestigia servat.
<ov. met. 9.266>	Utque novus serpens posita cum pelle senecta
<ov. met. 9.267>	luxuriare solet squamaque nitere recenti,
<ov. met. 9.268>	sic, ubi mortales Tirynthius exuit artus,
<ov. met. 9.269>	parte sui meliore viget maiorque videri
<ov. met. 9.270>	coepit et augusta fieri gravitate verendus.
<ov. met. 9.271>	Quem pater omnipotens inter cava nubila raptum
<ov. met. 9.272>	quadriiugo curru radiantibus intulit astris.
<ov. met. 9.273>	Sensit Atlas pondus.---Neque adhuc Stheneleius iras
<ov. met. 9.274>	solverat Eurystheus odiumque in prole paternum
<ov. met. 9.275>	exercebat atrox. At longis anxia curis
<ov. met. 9.276>	Argolis Alcmene, questus ubi ponat aniles,
<ov. met. 9.277>	cui referat nati testatos orbe labores,
<ov. met. 9.278>	cuive suos casus, Iolen habet. Herculis illam
<ov. met. 9.279>	imperiis thalamoque animoque receperat Hyllus
<ov. met. 9.280>	inpleratque uterum generoso semine, cum sic
<ov. met. 9.281>	incipit Alcmene: "Faveant tibi numina saltem
<ov. met. 9.282>	conripiantque moras, tum cum matura vocabis
<ov. met. 9.283>	praepositam timidis parientibus Ilithyiam,
<ov. met. 9.284>	quam mihi difficilem Iunonis gratia fecit.
<ov. met. 9.285>	Namque laboriferi cum iam natalis adesset
<ov. met. 9.286>	Herculis et decimum premeretur sidere signum,
<ov. met. 9.287>	tendebat gravitas uterum mihi, quodque ferebam,
<ov. met. 9.288>	tantum erat, ut posses auctorem dicere tecti
<ov. met. 9.289>	ponderis esse Iovem. Nec iam tolerare labores
<ov. met. 9.290>	ulterius poteram: quin nunc quoque frigidus artus,
<ov. met. 9.291>	dum loquor, horror habet, parsque est meminisse doloris.
<ov. met. 9.292>	Septem ego per noctes, totidem cruciata diebus,
<ov. met. 9.293>	fessa malis tendensque ad caelum bracchia magno
<ov. met. 9.294>	Lucinam Nixosque pares clamore vocabam.
<ov. met. 9.295>	Illa quidem venit, sed praecorrupta meumque
<ov. met. 9.296>	quae donare caput Iunoni vellet iniquae.
<ov. met. 9.297>	Utque meos audit gemitus, subsedit in illa
<ov. met. 9.298>	ante fores ara dextroque a poplite laevum
<ov. met. 9.299>	pressa genu digitis inter se pectine iunctis
<ov. met. 9.300>	sustinuit partus. Tacita quoque carmina voce
<ov. met. 9.301>	dixit, et inceptos tenuerunt carmina partus.
<ov. met. 9.302>	Nitor et ingrato facio convicia demens
<ov. met. 9.303>	vana Iovi cupioque mori moturaque duros
<ov. met. 9.304>	verba queror silices. Matres Cadmeides adsunt
<ov. met. 9.305>	votaque suscipiunt exhortanturque dolentem.
<ov. met. 9.306>	Una ministrarum, media de plebe, Galanthis,
<ov. met. 9.307>	flava comas, aderat, faciendis strenua iussis,
<ov. met. 9.308>	officiis dilecta suis. Ea sensit iniqua
<ov. met. 9.309>	nescio quid Iunone geri, dumque exit et intrat
<ov. met. 9.310>	saepe fores, divam residentem vidit in ara
<ov. met. 9.311>	bracchiaque in genibus digitis conexa tenentem,
<ov. met. 9.312>	et "quaecumque es," ait "dominae gratare: levata est
<ov. met. 9.313>	Argolis Alcmene potiturque puerpera voto."
<ov. met. 9.314>	Exsiluit iunctasque manus pavefacta remisit
<ov. met. 9.315>	diva potens uteri: vinclis levor ipsa remissis.
<ov. met. 9.316>	Numine decepto risisse Galanthida fama est:
<ov. met. 9.317>	ridentem prensamque ipsis dea saeva capillis
<ov. met. 9.318>	traxit, et e terra corpus relevare volentem
<ov. met. 9.319>	arcuit inque pedes mutavit bracchia primos.
<ov. met. 9.320>	Strenuitas antiqua manet, nec terga colorem
<ov. met. 9.321>	amisere suum: forma est diversa priori.
<ov. met. 9.322>	Quae quia mendaci parientem iuverat ore,
<ov. met. 9.323>	ore parit nostrasque domos, ut et ante, frequentat."
<ov. met. 9.324>	Dixit, et admonitu veteris commota ministrae
<ov. met. 9.325>	ingemuit. Quam sic nurus est adfata dolentem:
<ov. met. 9.326>	"Te tamen, o genetrix, alienae sanguine vestro
<ov. met. 9.327>	rapta movet facies. Quid si tibi mira sororis
<ov. met. 9.328>	fata meae referam? quamquam lacrimaeque dolorque
<ov. met. 9.329>	impediunt prohibentque loqui. Fuit unica matri
<ov. met. 9.330>	(me pater ex alia genuit) notissima forma
<ov. met. 9.331>	Oechalidum Dryope. Quam virginitate carentem
<ov. met. 9.332>	vimque dei passam Delphos Delumque tenentis
<ov. met. 9.333>	excipit Andraemon, et habetur coniuge felix.
<ov. met. 9.334>	Est lacus adclivis devexo margine formam
<ov. met. 9.335>	litoris efficiens: summum myrteta coronant.
<ov. met. 9.336>	Venerat huc Dryope fatorum nescia, quoque
<ov. met. 9.337>	indignere magis, nymphis latura coronas;
<ov. met. 9.338>	inque sinu puerum, qui nondum impleverat annum,
<ov. met. 9.339>	dulce ferebat onus tepidique ope lactis alebat.
<ov. met. 9.340>	Haud procul a stagno Tyrios imitata colores
<ov. met. 9.341>	in spem bacarum florebat aquatica lotos.
<ov. met. 9.342>	Carpserat hinc Dryope, quos oblectamina nato
<ov. met. 9.343>	porrigeret, flores, et idem factura videbar
<ov. met. 9.344>	(namque aderam): vidi guttas e flore cruentas
<ov. met. 9.345>	decidere et tremulo ramos horrore moveri.
<ov. met. 9.346>	Scilicet, ut referunt tardi nunc denique agrestes,
<ov. met. 9.347>	Lotis in hanc nymphe, fugiens obscena Priapi,
<ov. met. 9.348>	contulerat versos servato nomine, vultus.
<ov. met. 9.349>	Nescierat soror hoc. Quae cum perterrita retro
<ov. met. 9.350>	ire et adoratis vellet discedere nymphis,
<ov. met. 9.351>	haeserunt radice pedes. Convellere pugnat,
<ov. met. 9.352>	nec quicquam nisi summa movet. Subcrescit ab imo
<ov. met. 9.353>	totaque paulatim lentus premit inguina cortex.
<ov. met. 9.354>	Ut vidit, conata manu laniare capillos,
<ov. met. 9.355>	fronde manum implevit: frondes caput omne tenebant.
<ov. met. 9.356>	At puer Amphissos (namque hoc avus Eurytus illi
<ov. met. 9.357>	addiderat nomen) materna rigescere sentit
<ov. met. 9.358>	ubera, nec sequitur ducentem lacteus umor.
<ov. met. 9.359>	Spectatrix aderam facti crudelis opemque
<ov. met. 9.360>	non poteram tibi ferre, soror; quantumque valebam,
<ov. met. 9.361>	crescentem truncum ramosque amplexa morabar
<ov. met. 9.362>	et, fateor, volui sub eodem cortice condi.
<ov. met. 9.363>	Ecce vir Andraemon genitorque miserrimus adsunt
<ov. met. 9.364>	et quaerunt Dryopen: Dryopen quaerentibus illis
<ov. met. 9.365>	ostendi loton. Tepido dant oscula ligno
<ov. met. 9.366>	adfusique suae radicibus arboris haerent.
<ov. met. 9.367>	Nil nisi iam faciem, quod non foret arbor, habebat
<ov. met. 9.368>	cara soror: lacrimae misero de corpore factis
<ov. met. 9.369>	inrorant foliis, et, dum licet oraque praestant
<ov. met. 9.370>	vocis iter, tales effundit in aera questus:
<ov. met. 9.371>	"Siqua fides miseris, hoc me per numina iuro
<ov. met. 9.372>	non meruisse nefas: patior sine crimine poenam.
<ov. met. 9.373>	Viximus innocuae: si mentior, arida perdam
<ov. met. 9.374>	quas habeo, frondes et caesa securibus urar.
<ov. met. 9.375>	Hunc tamen infantem maternis demite ramis
<ov. met. 9.376>	et date nutrici; nostraque sub arbore saepe
<ov. met. 9.377>	lac facitote bibat nostraque sub arbore ludat!
<ov. met. 9.378>	Cumque loqui poterit, matrem facitote salutet,
<ov. met. 9.379>	et tristis dicat "latet hoc in stipite mater."
<ov. met. 9.380>	Stagna tamen timeat nec carpat ab arbore flores,
<ov. met. 9.381>	et frutices omnes corpus putet esse deorum!
<ov. met. 9.382>	Care vale coniunx, et tu, germana, paterque!
<ov. met. 9.383>	Qui, siqua est pietas, ab acutae vulnere falcis,
<ov. met. 9.384>	a pecoris morsu frondes defendite nostras.
<ov. met. 9.385>	Et quoniam mihi fas ad vos incumbere non est,
<ov. met. 9.386>	erigite huc artus et ad oscula nostra venite,
<ov. met. 9.387>	dum tangi possunt, parvumque attollite natum.
<ov. met. 9.388>	Plura loqui nequeo. Nam iam per candida mollis
<ov. met. 9.389>	colla liber serpit, summoque cacumine condor.
<ov. met. 9.390>	Ex oculis removete manus: sine munere vestro
<ov. met. 9.391>	contegat inductus morientia lumina cortex!"
<ov. met. 9.392>	Desierant simul ora loqui, simul esse, diuque
<ov. met. 9.393>	corpore mutato rami caluere recentes."
<ov. met. 9.394>	Dumque refert Iole factum mirabile, dumque
<ov. met. 9.395>	Eurytidos lacrimas admoto pollice siccat
<ov. met. 9.396>	Alcmene (flet et ipsa tamen), conpescuit omnem
<ov. met. 9.397>	res nova tristitiam. Nam limine constitit alto
<ov. met. 9.398>	paene puer dubiaque tegens lanugine malas
<ov. met. 9.399>	ora reformatus primos Iolaus in annos.
<ov. met. 9.400>	Hoc illi dederat Iunonia muneris Hebe,
<ov. met. 9.401>	victa viri precibus. Quae cum iurare pararet
<ov. met. 9.402>	dona tributuram post hunc se talia nulli,
<ov. met. 9.403>	non est passa Themis: "Nam iam discordia Thebae
<ov. met. 9.404>	bella movent" dixit "Capaneusque nisi ab Iove vinci
<ov. met. 9.405>	haud poterit, fientque pares in vulnere fratres,
<ov. met. 9.406>	subductaque suos manes tellure videbit
<ov. met. 9.407>	vivus adhuc vates; ultusque parente parentem
<ov. met. 9.408>	natus erit facto pius et sceleratus eodem;
<ov. met. 9.409>	attonitusque malis exsul mentisque domusque,
<ov. met. 9.410>	vultibus Eumenidum matrisque agitabitur umbris,
<ov. met. 9.411>	donec eum coniunx fatale poposcerit aurum,
<ov. met. 9.412>	cognatumque latus Phegeius hauserit ensis.
<ov. met. 9.413>	Tum demum magno petet hos Acheloia supplex
<ov. met. 9.414>	ab Iove Callirhoe natis infantibus annos
<ov. met. 9.415>	neve necem sinat esse diu victoris inultam,
<ov. met. 9.416>	Iuppiter his motus privignae dona nurusque
<ov. met. 9.417>	praecipiet facietque viros inpubibus annis."
<ov. met. 9.418>	Haec ubi faticano venturi praescia dixit
<ov. met. 9.419>	ore Themis, vario superi sermone fremebant,
<ov. met. 9.420>	et "cur non aliis eadem dare dona liceret"
<ov. met. 9.421>	murmur erat: queritur veteres Pallantias annos
<ov. met. 9.422>	coniugis esse sui, queritur canescere mitis
<ov. met. 9.423>	Iasiona Ceres, repetitum Mulciber aevum
<ov. met. 9.424>	poscit Erichthonio. Venerem quoque cura futuri
<ov. met. 9.425>	tangit et Anchisae renovare paciscitur annos.
<ov. met. 9.426>	Cui studeat, deus omnis habet, crescitque favore
<ov. met. 9.427>	turbida seditio, donec sua Iuppiter ora
<ov. met. 9.428>	solvit et "o nostri siqua est reverentia," dixit
<ov. met. 9.429>	"quo ruitis? Tantumne aliquis sibi posse videtur,
<ov. met. 9.430>	fata quoque ut superet? Fatis Iolaus in annos,
<ov. met. 9.431>	quos egit, rediit, fatis iuvenescere debent
<ov. met. 9.432>	Callirhoe geniti, non ambitione nec armis.
<ov. met. 9.433>	Vos etiam, quoque hoc animo meliore feratis,
<ov. met. 9.434>	me quoque fata regunt. Quae si mutare valerem,
<ov. met. 9.435>	nec nostrum seri curvarent Aeacon anni,
<ov. met. 9.436>	perpetuumque aevi florem Rhadamanthus haberet
<ov. met. 9.437>	cum Minoe meo, qui propter amara senectae
<ov. met. 9.438>	pondera despicitur nec quo prius ordine regnat."
<ov. met. 9.439>	Dicta Iovis movere deos, nec sustinet ullus,
<ov. met. 9.440>	cum videat fessos Rhadamanthon et Aeacon annis
<ov. met. 9.441>	et Minoa, queri. Qui, dum fuit integer aevi,
<ov. met. 9.442>	terruerat magnas ipso quoque nomine gentes.
<ov. met. 9.443>	Tunc erat invalidus Deionidenque iuventae
<ov. met. 9.444>	robore Miletum Phoeboque parente superbum
<ov. met. 9.445>	pertimuit credensque suis insurgere regnis,
<ov. met. 9.446>	haud tamen est patriis arcere penatibus ausus.
<ov. met. 9.447>	Sponte fugis, Milete, tua, celerique carina
<ov. met. 9.448>	Aegaeas metiris aquas et in Aside terra
<ov. met. 9.449>	moenia constituis positoris habentia nomen.
<ov. met. 9.450>	Hic tibi, dum sequitur patriae curvamina ripae,
<ov. met. 9.451>	filia Maeandri totiens redeuntis eodem
<ov. met. 9.452>	cognita Cyanee, praestantia corpora forma,
<ov. met. 9.453>	Byblida cum Cauno, prolem est enixa gemellam.
<ov. met. 9.454>	Byblis in exemplo est, ut ament concessa puellae:
<ov. met. 9.455>	Byblis Apollinei correpta cupidine fratris:
<ov. met. 9.456>	non soror ut fratrem, nec qua debebat, amabat.
<ov. met. 9.457>	Illa quidem primo nullos intellegit ignes
<ov. met. 9.458>	nec peccare putat, quod saepius oscula iungat,
<ov. met. 9.459>	quod sua fraterno circumdet bracchia collo,
<ov. met. 9.460>	mendacique diu pietatis fallitur umbra.
<ov. met. 9.461>	Paulatim declinat amor, visuraque fratrem
<ov. met. 9.462>	culta venit nimiumque cupit formosa videri
<ov. met. 9.463>	et siqua est illic formosior, invidet illi.
<ov. met. 9.464>	Sed nondum manifesta sibi est nullumque sub illo
<ov. met. 9.465>	igne facit votum: verumtamen aestuat intus.
<ov. met. 9.466>	Iam dominum appellat, iam nomina sanguinis odit:
<ov. met. 9.467>	Byblida iam mavult, quam se vocet ille sororem.
<ov. met. 9.468>	Spes tamen obscenas animo demittere non est
<ov. met. 9.469>	ausa suo vigilans: placida resoluta quiete
<ov. met. 9.470>	saepe videt, quod amat; visa est quoque iungere fratri
<ov. met. 9.471>	corpus et erubuit, quamvis sopita iacebat.
<ov. met. 9.472>	Somnus abit: silet illa diu repetitque quietis
<ov. met. 9.473>	ipsa suae speciem dubiaque ita mente profatur:
<ov. met. 9.474>	"Me miseram! tacitae quid vult sibi noctis imago?
<ov. met. 9.475>	Quam nolim rata sit! cur haec ego somnia vidi?
<ov. met. 9.476>	Ille quidem est oculis quamvis formosus iniquis
<ov. met. 9.477>	et placet, et possim, si non sit frater, amare,
<ov. met. 9.478>	et me dignus erat. Verum nocet esse sororem.---
<ov. met. 9.479>	Dummodo tale nihil vigilans committere temptem,
<ov. met. 9.480>	saepe licet simili redeat sub imagine somnus!
<ov. met. 9.481>	testis abest somno, nec abest imitata voluptas.
<ov. met. 9.482>	Pro! Venus et tenera volucer cum matre Cupido,
<ov. met. 9.483>	gaudia quanta tuli! quam me manifesta libido
<ov. met. 9.484>	contigit! ut iacui totis resoluta medullis!
<ov. met. 9.485>	ut meminisse iuvat! quamvis brevis illa voluptas
<ov. met. 9.486>	noxque fuit praeceps et coeptis invida nostris.
<ov. met. 9.487>	O ego, si liceat mutato nomine iungi,
<ov. met. 9.488>	quam bene, Caune, tuo poteram nurus esse parenti!
<ov. met. 9.489>	quam bene, Caune, meo poteras gener esse parenti!
<ov. met. 9.490>	Omnia, di facerent, essent communia nobis,
<ov. met. 9.491>	praeter avos: tu me vellem generosior esses!
<ov. met. 9.492>	Nescioquam facies igitur, pulcherrime, matrem:
<ov. met. 9.493>	at mihi, quae male sum quos tu sortita parentes,
<ov. met. 9.494>	nil nisi frater eris. Quod obest, id habebimus unum.
<ov. met. 9.495>	Quid mihi significant ergo mea visa?---quod autem
<ov. met. 9.496>	somnia pondus habent?---an habent et somnia pondus?
<ov. met. 9.497>	Di melius!---di nempe suas habuere sorores:
<ov. met. 9.498>	Sic Saturnus Opem iunctam sibi sanguine duxit,
<ov. met. 9.499>	Oceanus Tethyn, Iunonem rector Olympi.
<ov. met. 9.500>	Sunt superis sua iura! Quid ad caelestia ritus
<ov. met. 9.501>	exigere humanos diversaque foedera tempto?
<ov. met. 9.502>	Aut nostro vetitus de corde fugabitur ardor,
<ov. met. 9.503>	aut hoc si nequeo, peream, precor, ante toroque
<ov. met. 9.504>	mortua conponar, positaeque det oscula frater.---
<ov. met. 9.505>	Et tamen arbitrium quaerit res ista duorum.
<ov. met. 9.506>	Finge placere mihi: scelus esse videbitur illi!
<ov. met. 9.507>	At non Aeolidae thalamos timuere sororum!
<ov. met. 9.508>	Unde sed hos novi? Cur haec exempla paravi?
<ov. met. 9.509>	Quo feror? Obscenae procul hinc discedite flammae,
<ov. met. 9.510>	nec, nisi qua fas est germanae, frater ametur!---
<ov. met. 9.511>	Si tamen ipse mei captus prior esset amore,
<ov. met. 9.512>	forsitan illius possem indulgere furori.
<ov. met. 9.513>	Ergo ego, quae fueram non reiectura petentem,
<ov. met. 9.514>	ipsa petam! Poterisne loqui? poterisne fateri?
<ov. met. 9.515>	Coget amor: potero! vel, si pudor ora tenebit,
<ov. met. 9.516>	littera celatos arcana fatebitur ignis:
<ov. met. 9.517>	hoc placet, haec dubiam vicit sententia mentem."
<ov. met. 9.518>	In latus erigitur cubitoque innixa sinistro
<ov. met. 9.519>	"viderit: insanos" inquit "fateamur amores.
<ov. met. 9.520>	Ei mihi! quo labor? quem mens mea concipit ignem?"
<ov. met. 9.521>	et meditata manu componit verba trementi:
<ov. met. 9.522>	dextra tenet ferrum, vacuam tenet altera ceram.
<ov. met. 9.523>	Incipit et dubitat, scribit damnatque tabellas
<ov. met. 9.524>	et notat et delet, mutat culpatque probatque,
<ov. met. 9.525>	inque vicem sumptas ponit positasque resumit.
<ov. met. 9.526>	Quid velit ignorat; quidquid factura videtur,
<ov. met. 9.527>	displicet. In vultu est audacia mixta pudori.
<ov. met. 9.528>	Scripta "soror" fuerat, visum est delere sororem
<ov. met. 9.529>	verbaque correctis incidere talia ceris:
<ov. met. 9.530>	"Quam, nisi tu dederis, non est habitura salutem,
<ov. met. 9.531>	hanc tibi mittit amans: pudet, a! pudet edere nomen.
<ov. met. 9.532>	Et si, quid cupiam, quaeris, sine nomine vellem
<ov. met. 9.533>	posset agi mea causa meo, nec cognita Byblis
<ov. met. 9.534>	ante forem, quam spes votorum certa fuisset.
<ov. met. 9.535>	Esse quidem laesi poterat tibi pectoris index
<ov. met. 9.536>	et color et macies et vultus et umida saepe
<ov. met. 9.537>	lumina nec causa suspiria mota patenti
<ov. met. 9.538>	et crebri amplexus, et quae, si forte notasti,
<ov. met. 9.539>	oscula sentiri non esse sororia possent:
<ov. met. 9.540>	ipsa tamen, quamvis animo grave vulnus habebam,
<ov. met. 9.541>	quamvis intus erat furor igneus, omnia feci
<ov. met. 9.542>	(sunt mihi di testes), ut tandem sanior essem,
<ov. met. 9.543>	pugnavique diu violenta Cupidinis arma
<ov. met. 9.544>	effugere infelix et plus, quam ferre puellam
<ov. met. 9.545>	posse putes, ego dura tuli. Superata fateri
<ov. met. 9.546>	cogor opemque tuam timidis exposcere votis.
<ov. met. 9.547>	Tu servare potes, tu perdere solus amantem:
<ov. met. 9.548>	elige, utrum facias! Non hoc inimica precatur,
<ov. met. 9.549>	sed quae, cum tibi sit iunctissima, iunctior esse
<ov. met. 9.550>	expetit et vinclo tecum propiore ligari.
<ov. met. 9.551>	Iura senes norint et, quid liceatque nefasque
<ov. met. 9.552>	fasque sit, inquirant legumque examina servent:
<ov. met. 9.553>	conveniens Venus est annis temeraria nostris!
<ov. met. 9.554>	Quid liceat, nescimus adhuc et cuncta licere
<ov. met. 9.555>	credimus et sequimur magnorum exempla deorum.
<ov. met. 9.556>	Nec nos aut durus pater aut reverentia famae
<ov. met. 9.557>	aut timor impediet (tantum sit causa timendi!).
<ov. met. 9.558>	Dulcia fraterno sub nomine furta tegemus:
<ov. met. 9.559>	est mihi libertas tecum secreta loquendi,
<ov. met. 9.560>	et damus amplexus et iungimus oscula coram,
<ov. met. 9.561>	quantum est, quod desit? Miserere fatentis amores
<ov. met. 9.562>	et non fassurae, nisi cogeret ultimus ardor,
<ov. met. 9.563>	neve merere meo subscribi causa sepulcro!"
<ov. met. 9.564>	Talia nequiquam perarantem plena reliquit
<ov. met. 9.565>	cera manum, summusque in margine versus adhaesit.
<ov. met. 9.566>	Protinus inpressa signat sua crimina gemma,
<ov. met. 9.567>	quam tinxit lacrimis (linguam defecerat umor),
<ov. met. 9.568>	deque suis unum famulis pudibunda vocavit
<ov. met. 9.569>	et pavidum blandita "fer has, fidissime, nostro"---
<ov. met. 9.570>	dixit, et adiecit longo post tempore "fratri."
<ov. met. 9.571>	Cum daret, elapsae manibus cecidere tabellae.
<ov. met. 9.572>	Omine turbata est: misit tamen. Apta minister
<ov. met. 9.573>	tempora nactus adit traditque latentia verba.
<ov. met. 9.574>	Attonitus subita iuvenis Maeandrius ira
<ov. met. 9.575>	proicit acceptas lecta sibi parte tabellas
<ov. met. 9.576>	vixque manus retinens trepidantis ab ore ministri
<ov. met. 9.577>	"dum licet, o vetitae scelerate libidinis auctor,
<ov. met. 9.578>	effuge!" ait: "qui, si nostrum tua fata pudorem
<ov. met. 9.579>	non traherent secum, poenas mihi morte dedisses."
<ov. met. 9.580>	Ille fugit pavidus dominaeque ferocia Cauni
<ov. met. 9.581>	dicta refert. Palles audita, Bybli, repulsa,
<ov. met. 9.582>	et pavet obsessum glaciali frigore corpus.
<ov. met. 9.583>	Mens tamen ut rediit, pariter rediere furores,
<ov. met. 9.584>	linguaque vix tales icto dedit aere voces:
<ov. met. 9.585>	"Et merito! quid enim temeraria vulneris huius
<ov. met. 9.586>	indicium feci? Quid, quae celanda fuerunt,
<ov. met. 9.587>	tam cito commisi properatis verba tabellis?
<ov. met. 9.588>	Ante erat ambiguis animi sententia dictis
<ov. met. 9.589>	praetemptanda mihi. Ne non sequeretur euntem,
<ov. met. 9.590>	parte aliqua veli, qualis foret aura, notare
<ov. met. 9.591>	debueram tutoque mari decurrere, quae nunc
<ov. met. 9.592>	non exploratis inplevi lintea ventis.
<ov. met. 9.593>	Auferor in scopulos igitur subversaque toto
<ov. met. 9.594>	obruor oceano, neque habent mea vela recursus.
<ov. met. 9.595>	Quid quod et ominibus certis prohibebar amori
<ov. met. 9.596>	indulgere meo, tum cum mihi ferre iubenti
<ov. met. 9.597>	excidit et fecit spes nostras cera caducas?
<ov. met. 9.598>	Nonne vel illa dies fuerat vel tota voluntas,
<ov. met. 9.599>	sed potius mutanda dies? Deus ipse monebat
<ov. met. 9.600>	signaque certa dabat, si non male sana fuissem.
<ov. met. 9.601>	Et tamen ipsa loqui, nec me committere cerae
<ov. met. 9.602>	debueram praesensque meos aperire furores
<ov. met. 9.603>	(vidisset lacrimas, vultum vidisset amantis!),
<ov. met. 9.604>	plura loqui poteram, quam quae cepere tabellae.
<ov. met. 9.605>	Invito potui circumdare bracchia collo
<ov. met. 9.606>	et, si reicerer, potui moritura videri
<ov. met. 9.607>	amplectique pedes adfusaque poscere vitam.
<ov. met. 9.608>	Omnia fecissem, quorum si singula duram
<ov. met. 9.609>	flectere non poterant, potuissent omnia, mentem.
<ov. met. 9.610>	Forsitan et missi sit quaedam culpa ministri:
<ov. met. 9.611>	non adiit apte nec legit idonea, credo,
<ov. met. 9.612>	tempora nec petiit horamque animumque vacantem.
<ov. met. 9.613>	Haec nocuere mihi. Neque enim est de tigride natus
<ov. met. 9.614>	nec rigidas silices solidumve in pectore ferrum
<ov. met. 9.615>	aut adamanta gerit nec lac bibit ille leaenae.
<ov. met. 9.616>	Vincetur! Repetendus erit, nec taedia coepti
<ov. met. 9.617>	ulla mei capiam, dum spiritus iste manebit.
<ov. met. 9.618>	Nam primum, si facta mihi revocare liceret,
<ov. met. 9.619>	non coepisse fuit: coepta expugnare secundum est.
<ov. met. 9.620>	Quippe nec ille potest, ut iam mea vota relinquam,
<ov. met. 9.621>	non tamen ausorum semper memor esse meorum,
<ov. met. 9.622>	et, quia desierim, leviter voluisse videbor
<ov. met. 9.623>	aut etiam temptasse illum insidiisque petisse;
<ov. met. 9.624>	vel certe non hoc, qui plurimus urget et urit
<ov. met. 9.625>	pectora nostra, deo, sed victa libidine credar.
<ov. met. 9.626>	Denique iam nequeo nil commisisse nefandum.
<ov. met. 9.627>	Et scripsi et petii: temerata est nostra voluntas;
<ov. met. 9.628>	ut nihil adiciam, non possum innoxia dici.
<ov. met. 9.629>	Quod superest, multum est in vota, in crimina parvum."
<ov. met. 9.630>	Dixit, et (incertae tanta est discordia mentis)
<ov. met. 9.631>	cum pigeat temptasse, libet temptare: modumque
<ov. met. 9.632>	exit et infelix committit saepe repelli.
<ov. met. 9.633>	Mox ubi finis abest, patriam fugit ille nefasque
<ov. met. 9.634>	inque peregrina ponit nova moenia terra.
<ov. met. 9.635>	Tum vero maestam tota Miletida mente
<ov. met. 9.636>	defecisse ferunt, tum vero a pectore vestem
<ov. met. 9.637>	diripuit planxitque suos furibunda lacertos.
<ov. met. 9.638>	Iamque palam est demens inconcessamque fatetur
<ov. met. 9.639>	spem veneris, siquidem patriam invisosque penates
<ov. met. 9.640>	deserit et profugi sequitur vestigia fratris.
<ov. met. 9.641>	Utque tuo motae, proles Semeleia, thyrso
<ov. met. 9.642>	Ismariae celebrant repetita triennia bacchae,
<ov. met. 9.643>	Byblida non aliter latos ululasse per agros
<ov. met. 9.644>	Bubasides videre nurus. Quibus illa relictis
<ov. met. 9.645>	Caras et armiferos Lelegas Lyciamque pererrat.
<ov. met. 9.646>	Iam Cragon et Limyren Xanthique reliquerat undas,
<ov. met. 9.647>	quoque Chimaera iugo mediis in partibus ignem,
<ov. met. 9.648>	pectus et ora leae, caudam serpentis habebat;
<ov. met. 9.649>	deficiunt silvae, cum tu lassata sequendo
<ov. met. 9.650>	concidis et dura positis tellure capillis,
<ov. met. 9.651>	Bybli, iaces frondesque tuo premis ore caducas.
<ov. met. 9.652>	Saepe etiam nymphae teneris Lelegeides ulnis
<ov. met. 9.653>	tollere conantur; saepe, ut medeatur amori,
<ov. met. 9.654>	praecipiunt surdaeque adhibent solacia menti:
<ov. met. 9.655>	muta iacet viridesque suis tenet unguibus herbas
<ov. met. 9.656>	Byblis, et umectat lacrimarum gramina rivus.
<ov. met. 9.657>	Naidas his venam, quae numquam arescere posset,
<ov. met. 9.658>	subposuisse ferunt: quid enim dare maius habebant?
<ov. met. 9.659>	Protinus, ut secto piceae de cortice guttae,
<ov. met. 9.660>	utve tenax gravida manat tellure bitumen,
<ov. met. 9.661>	utve sub adventu spirantis lene favoni
<ov. met. 9.662>	sole remollescit, quae frigore constitit, unda,
<ov. met. 9.663>	sic lacrimis consumpta suis Phoebeia Byblis
<ov. met. 9.664>	vertitur in fontem, qui nunc quoque vallibus illis
<ov. met. 9.665>	nomen habet dominae nigraque sub ilice manat.
<ov. met. 9.666>	Fama novi centum Cretaeas forsitan urbes
<ov. met. 9.667>	implesset monstri, si non miracula nuper
<ov. met. 9.668>	Iphide mutata Crete propiora tulisset.
<ov. met. 9.669>	Proxima Cnosiaco nam quondam Phaestia regno
<ov. met. 9.670>	progenuit tellus ignotum nomine Ligdum,
<ov. met. 9.671>	ingenua de plebe virum. Nec census in illo
<ov. met. 9.672>	nobilitate sua maior, sed vita fidesque
<ov. met. 9.673>	inculpata fuit. Gravidae qui coniugis aures
<ov. met. 9.674>	vocibus his monuit, cum iam prope partus adesset:
<ov. met. 9.675>	"Quae voveam, duo sunt; minimo ut relevere dolore,
<ov. met. 9.676>	utque marem parias; onerosior altera sors est,
<ov. met. 9.677>	et vires fortuna negat. Quod abominor, ergo
<ov. met. 9.678>	edita forte tuo fuerit si femina partu,
<ov. met. 9.679>	(invitus mando: pietas, ignosce!) necetur."
<ov. met. 9.680>	Dixerat, et lacrimis vultus lavere profusis,
<ov. met. 9.681>	tam qui mandabat, quam cui mandata dabantur.
<ov. met. 9.682>	Sed tamen usque suum vanis Telethusa maritum
<ov. met. 9.683>	sollicitat precibus, ne spem sibi ponat in arto.
<ov. met. 9.684>	Certa sua est Ligdo sententia. Iamque ferendo
<ov. met. 9.685>	vix erat illa gravem maturo pondere ventrem,
<ov. met. 9.686>	cum medio noctis spatio sub imagine somni
<ov. met. 9.687>	Inachis ante torum, pompa comitata sacrorum,
<ov. met. 9.688>	aut stetit aut visa est. Inerant lunaria fronti
<ov. met. 9.689>	cornua cum spicis nitido flaventibus auro
<ov. met. 9.690>	et regale decus. Cum qua latrator Anubis
<ov. met. 9.691>	sanctaque Bubastis variusque coloribus Apis,
<ov. met. 9.692>	quique premit vocem digitoque silentia suadet,
<ov. met. 9.693>	sistraque erant numquamque satis quaesitus Osiris
<ov. met. 9.694>	plenaque somniferis serpens peregrina venenis.
<ov. met. 9.695>	Tum velut excussam somno et manifesta videntem
<ov. met. 9.696>	sic adfata dea est: "Pars o Telethusa mearum,
<ov. met. 9.697>	pone graves curas mandataque falle mariti.
<ov. met. 9.698>	Nec dubita, cum te partu Lucina levarit,
<ov. met. 9.699>	tollere quidquid erit. Dea sum auxiliaris opemque
<ov. met. 9.700>	exorata fero, nec te coluisse quereris
<ov. met. 9.701>	ingratum numen." Monuit thalamoque recessit.
<ov. met. 9.702>	Laeta toro surgit purasque ad sidera supplex
<ov. met. 9.703>	Cressa manus tollens, rata sint sua visa, precatur.
<ov. met. 9.704>	Ut dolor increvit, seque ipsum pondus in auras
<ov. met. 9.705>	expulit et nata est ignaro femina patre,
<ov. met. 9.706>	iussit ali mater puerum mentita: fidemque
<ov. met. 9.707>	res habuit, neque erat ficti nisi conscia nutrix.
<ov. met. 9.708>	Vota pater solvit nomenque inponit avitum:
<ov. met. 9.709>	Iphis avus fuerat. Gavisa est nomine mater,
<ov. met. 9.710>	quod commune foret nec quemquam falleret illo.
<ov. met. 9.711>	Inde incepta pia mendacia fraude latebant:
<ov. met. 9.712>	cultus erat pueri, facies, quam sive puellae,
<ov. met. 9.713>	sive dares puero, fuerat formosus uterque.
<ov. met. 9.714>	Tertius interea decimo successerat annus,
<ov. met. 9.715>	cum pater, Iphi, tibi flavam despondet Ianthen,
<ov. met. 9.716>	inter Phaestiadas quae laudatissima formae
<ov. met. 9.717>	dote fuit virgo, Dictaeo nata Teleste.
<ov. met. 9.718>	Par aetas, par forma fuit, primasque magistris
<ov. met. 9.719>	accepere artes, elementa aetatis, ab isdem.
<ov. met. 9.720>	Hinc amor ambarum tetigit rude pectus et aequum
<ov. met. 9.721>	vulnus utrique dedit. Sed erat fiducia dispar:
<ov. met. 9.722>	coniugium pactaeque exspectat tempora taedae
<ov. met. 9.723>	quamque virum putat esse, virum fore credit Ianthe;
<ov. met. 9.724>	Iphis amat, qua posse frui desperat, et auget
<ov. met. 9.725>	hoc ipsum flammas, ardetque in virgine virgo;
<ov. met. 9.726>	vixque tenens lacrimas "quis me manet exitus" inquit,
<ov. met. 9.727>	"cognita quam nulli, quam prodigiosa novaeque
<ov. met. 9.728>	cura tenet Veneris? Si di mihi parcere vellent,
<ov. met. 9.729>	parcere debuerant; si non, et perdere vellent,
<ov. met. 9.730>	naturale malum saltem et de more dedissent.
<ov. met. 9.731>	Nec vaccam vaccae, nec equas amor urit equarum:
<ov. met. 9.732>	urit oves aries, sequitur sua femina cervum.
<ov. met. 9.733>	Sic et aves coeunt, interque animalia cuncta
<ov. met. 9.734>	femina femineo conrepta cupidine nulla est.
<ov. met. 9.735>	Vellem nulla forem! Ne non tamen omnia Crete
<ov. met. 9.736>	monstra ferat, taurum dilexit filia Solis,
<ov. met. 9.737>	femina nempe marem: meus est furiosior illo,
<ov. met. 9.738>	si verum profitemur, amor! Tamen illa secuta est
<ov. met. 9.739>	spem Veneris, tamen illa dolis et imagine vaccae
<ov. met. 9.740>	passa bovem est, et erat, qui deciperetur adulter!
<ov. met. 9.741>	Huc licet e toto sollertia confluat orbe,
<ov. met. 9.742>	ipse licet revolet ceratis Daedalus alis,
<ov. met. 9.743>	quid faciet? Num me puerum de virgine doctis
<ov. met. 9.744>	artibus efficiet? num te mutabit, Ianthe?
<ov. met. 9.745>	Quin animum firmas, teque ipsa reconligis, Iphi,
<ov. met. 9.746>	consiliique inopes et stultos excutis ignes?
<ov. met. 9.747>	Quid sis nata, vide, nisi te quoque decipis ipsa,
<ov. met. 9.748>	et pete quod fas est, et ama quod femina debes!
<ov. met. 9.749>	Spes est, quae capiat, spes est, quae pascit amorem:
<ov. met. 9.750>	hanc tibi res adimit. Non te custodia caro
<ov. met. 9.751>	arcet ab amplexu nec cauti cura mariti,
<ov. met. 9.752>	non patris asperitas, non se negat ipsa roganti:
<ov. met. 9.753>	nec tamen est potienda tibi, nec, ut omnia fiant,
<ov. met. 9.754>	esse potes felix, ut dique hominesque laborent.
<ov. met. 9.755>	Nunc quoque votorum nulla est pars vana meorum,
<ov. met. 9.756>	dique mihi faciles, quidquid valuere, dederunt;
<ov. met. 9.757>	quodque ego, vult genitor, vult ipsa socerque futurus.
<ov. met. 9.758>	At non vult natura, potentior omnibus istis,
<ov. met. 9.759>	quae mihi sola nocet. Venit ecce optabile tempus,
<ov. met. 9.760>	luxque iugalis adest, et iam mea fiet Ianthe---
<ov. met. 9.761>	nec mihi continget: mediis sitiemus in undis.
<ov. met. 9.762>	Pronuba quid Iuno, quid ad haec, Hymenaee, venitis
<ov. met. 9.763>	sacra, quibus qui ducat abest, ubi nubimus ambae?"
<ov. met. 9.764>	Pressit ab his vocem. Nec lenius altera virgo
<ov. met. 9.765>	aestuat, utque celer venias, Hymenaee, precatur.
<ov. met. 9.766>	Quod petit haec, Telethusa timens modo tempora differt,
<ov. met. 9.767>	nunc ficto languore moram trahit, omina saepe
<ov. met. 9.768>	visaque causatur. Sed iam consumpserat omnem
<ov. met. 9.769>	materiam ficti, dilataque tempora taedae
<ov. met. 9.770>	institerant, unusque dies restabat. At illa
<ov. met. 9.771>	crinalem capiti vittam nataeque sibique
<ov. met. 9.772>	detrahit et passis aram complexa capillis
<ov. met. 9.773>	"Isi, Paraetonium Mareoticaque arva Pharonque
<ov. met. 9.774>	quae colis et septem digestum in cornua Nilum:
<ov. met. 9.775>	fer, precor" inquit "opem nostroque medere timori!
<ov. met. 9.776>	Te, dea, te quondam tuaque haec insignia vidi
<ov. met. 9.777>	cunctaque cognovi, sonitum comitantiaque aera
<ov. met. 9.778>	sistrorum, memorique animo tua iussa notavi.
<ov. met. 9.779>	Quod videt haec lucem, quod non ego punior, ecce
<ov. met. 9.780>	consilium munusque tuum est. Miserere duarum
<ov. met. 9.781>	auxilioque iuva!" Lacrimae sunt verba secutae.
<ov. met. 9.782>	Visa dea est movisse suas (et moverat) aras,
<ov. met. 9.783>	et templi tremuere fores, imitataque lunam
<ov. met. 9.784>	cornua fulserunt, crepuitque sonabile sistrum.
<ov. met. 9.785>	Non secura quidem, fausto tamen omine laeta
<ov. met. 9.786>	mater abit templo: sequitur comes Iphis euntem,
<ov. met. 9.787>	quam solita est, maiore gradu, nec candor in ore
<ov. met. 9.788>	permanet, et vires augentur, et acrior ipse est
<ov. met. 9.789>	vultus, et incomptis brevior mensura capillis,
<ov. met. 9.790>	plusque vigoris adest, habuit quam femina. Nam quae
<ov. met. 9.791>	femina nuper eras, puer es. Date munera templis
<ov. met. 9.792>	nec timida gaudete fide! Dant munera templis,
<ov. met. 9.793>	addunt et titulum; titulus breve carmen habebat:
<ov. met. 9.794>	DONAPUERSOLVITQUAEFEMINA . VOVERAT . IPHIS
<ov. met. 9.795>	Postera lux radiis latum patefecerat orbem,
<ov. met. 9.796>	cum Venus et Iuno sociosque Hymenaeus ad ignes
<ov. met. 9.797>	conveniunt, potiturque sua puer Iphis Ianthe.


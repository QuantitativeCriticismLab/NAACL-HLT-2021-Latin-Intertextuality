<stat. theb. 3.1> At non Aoniae moderator perfidus aulae
<stat. theb. 3.2> nocte sub ancipiti, quamvis umentibus astris
<stat. theb. 3.3> longus ad auroram superet labor, otia somni
<stat. theb. 3.4> accipit: invigilant animo sedensque parati
<stat. theb. 3.5> supplicium exercent curae; tum plurima versat
<stat. theb. 3.6> pessimum in dubiis augur timor. " ei mihi " clamat,
<stat. theb. 3.7> unde morae?âânam prona ratus facilemque tot armis
<stat. theb. 3.8> Tydea, nec numero virtutem animumque rependitâ
<stat. theb. 3.9> num regio diversa viae? num missus ab Argis
<stat. theb. 3.10> subsidio globus? an sceleris data fama per urbes
<stat. theb. 3.11> finitimas? paucosne, pater Gradive, manuve
<stat. theb. 3.12> legimus indecores? at enim fortissimus illic
<stat. theb. 3.13> et Chromis et Dorylas et nostris turribus aequi
<stat. theb. 3.14> Thespiadae totos raperent mihi funditus Argos,
<stat. theb. 3.15> nec tamen ille meis, reor, impenetrabilis armis
<stat. theb. 3.16> aere gerens solidoque satos adamante lacertos
<stat. theb. 3.17> venerat; heu segnes, quorum labor haeret in uno,
<stat. theb. 3.18> si conserta manus.â vario sic turbidus aestu
<stat. theb. 3.19> angitur ac sese culpat super omnia, qui non
<stat. theb. 3.20> orantem in mediis legatum coetibus ense
<stat. theb. 3.21> perculerit foedasque palam satiaverit iras.
<stat. theb. 3.22> iam pudet incepti, iam paenitet, ac velut ille
<stat. theb. 3.23> fluctibus Ioniis Calabrae datus arbiter alnoâ
<stat. theb. 3.24> nec rudis undarum, portus sed linquere amicos
<stat. theb. 3.25> purior Olenii frustra gradus impulit astriâ,
<stat. theb. 3.26> cum fragor hiberni subitus Iovis, omnia mundi
<stat. theb. 3.27> claustra tonant multusque polos inclinat Orion,
<stat. theb. 3.28> ipse quidem malit terras pugnatque reverti,
<stat. theb. 3.29> fert ingens a puppe notus, tunc arte relicta
<stat. theb. 3.30> ingemit et caecas sequitur iam nescius undas:
<stat. theb. 3.31> talis Agenoreus ductor caeloque morantem
<stat. theb. 3.32> Luciferum et seros maerentibus increpat ortus.
<stat. theb. 3.33> Ecce sub occiduas versae iam Noctis habenas
<stat. theb. 3.34> astrorumque obitus, ubi primum maxima Tethys
<stat. theb. 3.35> impulit Eoo cunctantem Hyperiona ponto,
<stat. theb. 3.36> ima flagellatis, signum lugubre malorum,
<stat. theb. 3.37> ponderibus trepidavit humus, motusque Cithaeron
<stat. theb. 3.38> antiquas dedit ire nives: tunc visa levari
<stat. theb. 3.39> culmina septenaeque iugo concurrere portae,
<stat. theb. 3.40> et prope sunt causae: gelido remeabat Eoo
<stat. theb. 3.41> iratus fatis et tristis morte negata
<stat. theb. 3.42> Haemonides; necdum ora patent, dubiusque notari
<stat. theb. 3.43> signa dabat magnae longe manifesta ruinae
<stat. theb. 3.44> planctuque et gemitu; lacrimas nam protinus omnis
<stat. theb. 3.45> fuderat. haud aliter saltu devertitur orbus
<stat. theb. 3.46> pastor ab agrestum nocturna strage luporum,
<stat. theb. 3.47> cuius erile pecus silvis inopinus abegit
<stat. theb. 3.48> imber et tabernae ventosa cacumina lunae:
<stat. theb. 3.49> luce patent caedes; domino perferre recentes
<stat. theb. 3.50> ipse timet casus, haustaque informis harena
<stat. theb. 3.51> questibus implet agros, stabulique silentia magni
<stat. theb. 3.52> odit et amissos longo ciet ordine tauros.
<stat. theb. 3.53> Illum congestae portarum ad limina matres
<stat. theb. 3.54> ut solum videreânefas!ânulla agmina circum
<stat. theb. 3.55> magnanimosque duces, nil ausae quaerere tollunt
<stat. theb. 3.56> clamorem, qualis bello supremus apertis
<stat. theb. 3.57> urbibus, aut pelago iam descendente carina,
<stat. theb. 3.58> ut primum invisi cupido data copia regis:
<stat. theb. 3.59> hanc tibi de tanto donat ferus agmine Tydeus
<stat. theb. 3.60> infelicem animam, sive haec sententia divum,
<stat. theb. 3.61> seu fortuna fuit; seu, quod pudet ira fateri,
<stat. theb. 3.62> vis invicta viri. vix credo et nuntius: omnes
<stat. theb. 3.63> procubuere, omnes, noctis vaga lumina testor
<stat. theb. 3.64> et socium manes et te, mala protinus ales,
<stat. theb. 3.65> qua redeo, non hanc lacrimis meruisse nec astu
<stat. theb. 3.66> crudelem veniam atque inhonorae munera lucis,
<stat. theb. 3.67> sed mihi iussa deum placitoque ignara moveri
<stat. theb. 3.68> Atropos atque olim non haec data ianua leti
<stat. theb. 3.69> eripuere necem, iamque ut mihi prodiga vitae
<stat. theb. 3.70> pectora et extremam nihil horrescentia mortem
<stat. theb. 3.71> aspicias: bellum infandum ominibusque negatam
<stat. theb. 3.72> movisti, funeste, aciem; dum pellere leges,
<stat. theb. 3.73> et consanguineo gestis regnare superbus
<stat. theb. 3.74> exsule, te series orbarum excisa domorum
<stat. theb. 3.75> planctibus adsiduis, te diro horrore volantes
<stat. theb. 3.76> quinquaginta animae circum noctesque diesque
<stat. theb. 3.77> adsilient; neque enim ipse moror.â iam moverat iras
<stat. theb. 3.78> rex ferus, et tristes ignescunt sanguine vultus,
<stat. theb. 3.79> inde ultro Phlegyas et non cunctator iniqui
<stat. theb. 3.80> Labdacusâhos regni ferrum penesâire manuque
<stat. theb. 3.81> proturbare parant, sed iam nudaverat ensem
<stat. theb. 3.82> magnanimus vates, et nunc trucis ora tyranni,
<stat. theb. 3.83> nunc ferrum aspectans: numquam tibi sanguinis huius
<stat. theb. 3.84> ius erit aut magno feries imperdita Tydeo
<stat. theb. 3.85> pectora; vado equidem exsultans ereptaque fata
<stat. theb. 3.86> insequor et comites feror exspectatus ad umbras,
<stat. theb. 3.87> te superis fratriqueââ et iam media orsa loquentis
<stat. theb. 3.88> absciderat plenum capulo latus; ille dolori
<stat. theb. 3.89> pugnat et ingentem nisu duplicatus in ictum
<stat. theb. 3.90> conruit, extremisque animae singultibus errans
<stat. theb. 3.91> alternus nunc ore venit, nunc vulnere sanguis,
<stat. theb. 3.92> excussae procerum mentes, turbataque mussant
<stat. theb. 3.93> concilia; ast illum coniunx fidique parentes
<stat. theb. 3.94> servantem vultus et torvum in morte peracta,
<stat. theb. 3.95> non longum reducem laetati, in tecta ferebant.
<stat. theb. 3.96> sed ducis infandi rabidae non hactenus irae
<stat. theb. 3.97> stare queunt; vetat igne rapi. pacemque sepulcri
<stat. theb. 3.98> impius ignaris nequiquam manibus arcet.
<stat. theb. 3.99> Tu tamen egregius fati mentisque nec umquamâ
<stat. theb. 3.100> sic dignum estâpassure situm, qui comminus ausus
<stat. theb. 3.101> vadere contemptum reges, quaque ampla veniret
<stat. theb. 3.102> libertas, sancire viam: quo carmine dignam,
<stat. theb. 3.103> quo satis ore tuis famam virtutibus addam,
<stat. theb. 3.104> augur amate deis? non te caelestia frustra
<stat. theb. 3.105> edocuit lauruque sua dignatus Apollo est,
<stat. theb. 3.106> et nemorum Dodona parens Cirrhaeaque virgo
<stat. theb. 3.107> gaudebit tacito populos suspendere Phoebo.
<stat. theb. 3.108> nunc quoque Tartareo multum divisus Averno
<stat. theb. 3.109> Elysias, i, carpe plagas, ubi manibus axis
<stat. theb. 3.110> invitis Ogygiis nec sontis iniqua tyranni
<stat. theb. 3.111> iussa valent; durant habitus et membra cruentis
<stat. theb. 3.112> inviolata feris, nudoque sub axe iacentem
<stat. theb. 3.113> et nemus et tristis volucrum reverentia servat.
<stat. theb. 3.114> At nuptae exanimes puerique aegrique parentes
<stat. theb. 3.115> moenibus effusi per plana, per avia, passim
<stat. theb. 3.116> quisque suas avidi ad lacrimas miserabile currunt
<stat. theb. 3.117> certamen, quos densa gradu comitantur euntes
<stat. theb. 3.118> milia solandi studio: pars visere flagrant
<stat. theb. 3.119> unius acta viri et tantos in nocte labores,
<stat. theb. 3.120> fervet iter gemitu et plangoribus arva reclamant.
<stat. theb. 3.121> ut vero infames scopulos silvamque nefandam
<stat. theb. 3.122> perventum, ceu nulla prius lamenta nec atri
<stat. theb. 3.123> manassent imbres, sic ore miserrimus uno
<stat. theb. 3.124> exoritur fragor, aspectuque accensa cruento
<stat. theb. 3.125> turba furit: stat sanguineo discissus amictu
<stat. theb. 3.126> Luctus atrox caesoque invitat pectore matres,
<stat. theb. 3.127> scrutantur galeas frigentum inventaque monstrant
<stat. theb. 3.128> corpora, prociduae super externosque suosque,
<stat. theb. 3.129> hae pressant in tabe comas, hae lumina signant
<stat. theb. 3.130> vulneraque alta rigant lacrimis,pars spicula dextra
<stat. theb. 3.131> nequiquam parcente trahunt, pars molliter aptant
<stat. theb. 3.132> bracchia trunca loco et cervicibus ora reponunt.
<stat. theb. 3.133> At vaga per dumos vacuique in pulvere campi
<stat. theb. 3.134> magna parens iuvenum, gemini nunc funeris, Ide
<stat. theb. 3.135> squalentem sublata comam liventiaque ora
<stat. theb. 3.136> ungue premensânec iam infelix miserandaque, verum
<stat. theb. 3.137> terror inest lacrimisâ, per et arma et corpora passim
<stat. theb. 3.138> canitiem impexam dira tellure volutans
<stat. theb. 3.139> quaerit inops natos omnique in corpore plangit.
<stat. theb. 3.140> Thessalis haud aliter bello gavisa recenti,
<stat. theb. 3.141> cui gentile nefas hominem renovare canendo.
<stat. theb. 3.142> multifida attollens antiqua lumina cedro
<stat. theb. 3.143> nocte subit campos versatque in sanguine functum
<stat. theb. 3.144> vulgus et explorat manes, cui plurima busto
<stat. theb. 3.145> imperet ad superos: animarum maesta queruntur
<stat. theb. 3.146> concilia, et nigri pater indignatur Averni.
<stat. theb. 3.147> Illi in secessu pariter sub rupe iacebant
<stat. theb. 3.148> felices, quos una dies, manus abstulit una,
<stat. theb. 3.149> pervia vulneribus media trabe pectora nexi.
<stat. theb. 3.150> ut vidit lacrimisque oculi patuere profusis:
<stat. theb. 3.151> hosne ego complexus genetrix, haec oscula, nati,
<stat. theb. 3.152> vestra tuor? sic vos extremo in fine ligavit
<stat. theb. 3.153> ingenium crudele necis? quae vulnera tractem,
<stat. theb. 3.154> quae prius ora premam? vosne illa potentia matris,
<stat. theb. 3.155> vos uteri fortuna mei, qua tangere divos
<stat. theb. 3.156> rebar et Ogygias titulis anteire parentes?
<stat. theb. 3.157> at quanto melius dextraque in sorte iugatae,
<stat. theb. 3.158> quis steriles thalami nulloque ululata dolore
<stat. theb. 3.159> respexit Lucina domum! mihi quippe malorum
<stat. theb. 3.160> causa labor; sed nec bellorum in luce patenti
<stat. theb. 3.161> conspicui fatis aeternaque gentibus ausi
<stat. theb. 3.162> quaesistis miserae vulnus memorabile matri,
<stat. theb. 3.163> sed mortem obscuram numerandaque funera passi,
<stat. theb. 3.164> heu quantus furto cruor et sine laude iacetis!
<stat. theb. 3.165> quin ego non dextras miseris complexibus ausim
<stat. theb. 3.166> dividere et tanti consortia rumpere leti:
<stat. theb. 3.167> ite diu fratres indiscretique supremis
<stat. theb. 3.168> ignibus et caros urna confundite manes!â
<stat. theb. 3.169> Nee minus interea digesta strage suorum
<stat. theb. 3.170> hic Cthonium coniunx, hic mater Penthea clamat
<stat. theb. 3.171> Astyoche, puerique rudes, tua, Phaedime, proles,
<stat. theb. 3.172> amissum didicere patrem, Marpessaque pactum
<stat. theb. 3.173> Phyllea, sanguineumque lavant Acamanta sorores,
<stat. theb. 3.174> tune ferro retegunt silvas collisque propinqui
<stat. theb. 3.175> annosum truncant apicem, qui conscius actis
<stat. theb. 3.176> noctis et inspexit gemitus; ibi grandior aevo
<stat. theb. 3.177> ante rogos, dum quisque suo nequit igne revelli,
<stat. theb. 3.178> concilium infaustum dictis mulcebat Aletes:
<stat. theb. 3.179> saepe quidem infelix varioque exercita ludo
<stat. theb. 3.180> fatorum gens nostra fuit, Sidonius ex quo
<stat. theb. 3.181> hospes in Aonios iecit sata ferrea sulcos,
<stat. theb. 3.182> unde novi fetus et formidata colonis
<stat. theb. 3.183> arva suis. sed nec veteris cum regia Cadmi
<stat. theb. 3.184> fulmineum in cinerem monitis Iunonis iniquae
<stat. theb. 3.185> consedit, neque funerea cum laude potitus
<stat. theb. 3.186> infelix Athamas trepido de monte veniret,
<stat. theb. 3.187> semianimem heu laeto referens clamore Learchum,
<stat. theb. 3.188> hic gemitus Thebis, nec tempore clarius illo
<stat. theb. 3.189> Phoenissae sonuere domus, cum lassa furorem
<stat. theb. 3.190> vicit et ad comitum lacrimas expavit Agave.
<stat. theb. 3.191> una dies similis fato specieque malorum
<stat. theb. 3.192> aequa fuit, qua magniloquos luit impia flatus
<stat. theb. 3.193> Tantalis, innumeris cum circumfusa ruinis
<stat. theb. 3.194> corpora tot raperet terra, tot quaereret ignes.
<stat. theb. 3.195> talis erat vulgi status, et sic urbe relicta
<stat. theb. 3.196> primaevique senesque et longo examine matres
<stat. theb. 3.197> invidiam planxere deis miseroque tumultu
<stat. theb. 3.198> bina per ingentes stipabant funera portas.
<stat. theb. 3.199> meque ipsum meminiânecdum apta laboribus aetasâ
<stat. theb. 3.200> flesse tamen gemituque meos aequasse parentes.
<stat. theb. 3.201> illa tamen superi, nec quod tibi, Delia, castos
<stat. theb. 3.202> prolapsum fontes specula temerare profana
<stat. theb. 3.203> heu dominum insani nihil agnovere Molossi,
<stat. theb. 3.204> deflerim magis, aut verso quod sanguine fluxit
<stat. theb. 3.205> in subitos regina lacus: sic dura Sororum
<stat. theb. 3.206> pensa dabant visumque Iovi. nunc regis iniqui
<stat. theb. 3.207> ob noxam immeritos patriae tot culmina cives
<stat. theb. 3.208> exuimus, nec adhuc calcati foederis Argos
<stat. theb. 3.209> fama subit, et iam bellorum extrema dolemus.
<stat. theb. 3.210> quantus equis quantusque viris in pulvere crasso
<stat. theb. 3.211> sudor! io quanti crudele rubebitis amnes!
<stat. theb. 3.212> viderit haec bello viridis manus: ast ego doner
<stat. theb. 3.213> dum licet igne meo terraque insternar avita!â
<stat. theb. 3.214> haec senior, multumque nefas Eteoclis acervat
<stat. theb. 3.215> crudelem infandumque vocans poenasque daturum,
<stat. theb. 3.216> unde ea libertas? iuxta illi finis et aetas
<stat. theb. 3.217> tota retro, seraeque decus velit addere morti.
<stat. theb. 3.218> Haec sator astrorum iamdudum e vertice mundi
<stat. theb. 3.219> prospectans primoque imbutas sanguine gentes
<stat. theb. 3.220> Gradivum acciri propere iubet, ille furentes
<stat. theb. 3.221> Bistonas et Geticas populatus caedibus urbes
<stat. theb. 3.222> turbidus aetherias currus urgebat ad arces,
<stat. theb. 3.223> fulmine cristatum galeae iubar armaque in auro
<stat. theb. 3.224> tristia, terrificis monstrorum animata figuris,
<stat. theb. 3.225> incutiens: tonat axe polus clipeique cruenta
<stat. theb. 3.226> lux rubet, et solem longe ferit aemulus orbis,
<stat. theb. 3.227> hunc ubi Sarmaticos etiamnum efflare labores
<stat. theb. 3.228> Iuppiter et tota perfusum pectora belli
<stat. theb. 3.229> tempestate videt: talis mihi, nate, per Argos,
<stat. theb. 3.230> talis abi, sic ense madens, hac nubilus ira.
<stat. theb. 3.231> exturbent resides frenos et cuncta perosi
<stat. theb. 3.232> te cupiant, tibi praecipites animasque manusque
<stat. theb. 3.233> devoveant, rape cunctantes et foedera turba,
<stat. theb. 3.234> cui dedimus, tibi fas ipsos incendere bello
<stat. theb. 3.235> caelicolas pacemque meam. iam semina pugnae
<stat. theb. 3.236> ipse dedi: remeat portans immania Tydeus
<stat. theb. 3.237> ausa, ducis scelus et, turpis primordia belli,
<stat. theb. 3.238> insidias fraudesque, suis quas ultus in armis,
<stat. theb. 3.239> adde fidem, vos o superi, meus ordine sanguis,
<stat. theb. 3.240> ne pugnare odiis, neu me temptare precando
<stat. theb. 3.241> certetis; sic Fata mihi nigraeque Sororum
<stat. theb. 3.242> iuravere colus: manet haec ab origine mundi
<stat. theb. 3.243> fixa dies bello, populique in proelia nati.
<stat. theb. 3.244> quodni me veterum poenas sancire malorum
<stat. theb. 3.245> gentibus et diros sinitis punire nepotesâ
<stat. theb. 3.246> arcem hanc aeternam, gentis sacraria nostrae,
<stat. theb. 3.247> testor et Elvsios, etiam mihi numina, fontesâ,
<stat. theb. 3.248> ipse manu Thebas correptaque moenia fundo
<stat. theb. 3.249> excutiam versasque solo super Inacha tecta
<stat. theb. 3.250> effundam turres aut stagna in caerula verram
<stat. theb. 3.251> imbre superiecto, licet ipsa in turbine rerum
<stat. theb. 3.252> Iuno suos colles templumque amplexa laboret.â
<stat. theb. 3.253> dixit, et attoniti iussis, mortalia credas
<stat. theb. 3.254> pectora, sic cuncti vocemque animosque tenebant.
<stat. theb. 3.255> non secus ac longa ventorum pace solutum
<stat. theb. 3.256> aequor et imbelli recubant ubi litora somno,
<stat. theb. 3.257> silvarumque comas et abacto flamine nubes
<stat. theb. 3.258> mulcet iners aestas; tunc stagna lacusque sonori
<stat. theb. 3.259> detumuere, tacent exusti solibus amnes.
<stat. theb. 3.260> Gaudet ovans iussis et adhuc temone calenti
<stat. theb. 3.261> fervidus in laevum torsit Gradivus habenas.
<stat. theb. 3.262> iamque iter extremum caelique abrupta tenebat,
<stat. theb. 3.263> cum Venus ante ipsos nulla formidine gressum
<stat. theb. 3.264> figit equos; cessere retro iamiamque rigentes
<stat. theb. 3.265> suppliciter posuere iubas. tune pectora summo
<stat. theb. 3.266> adclinata iugo voltumque obliqua madentem
<stat. theb. 3.267> incipitâ-interea dominae vestigia iuxta
<stat. theb. 3.268> spumantem proni mandunt adamanta iugalesâ:
<stat. theb. 3.269> bella etiam in Thebas, socer o pulcherrime, bella
<stat. theb. 3.270> ipse paras ferroque tuos abolere nepotes?
<stat. theb. 3.271> nec genus Harmoniae nec te conubia caelo
<stat. theb. 3.272> festa nec hae quicquam lacrimae, furibunde, morantur?
<stat. theb. 3.273> criminis haec merces? hoc fama pudorque relictus,
<stat. theb. 3.274> hoc mihi Lemniacae de te meruere catenae?
<stat. theb. 3.275> perge libens; at non eadem Volcania nobis
<stat. theb. 3.276> obsequia, et laesi servit tamen ira mariti!
<stat. theb. 3.277> illum ego perpetuis mihi desudare caminis
<stat. theb. 3.278> si iubeam vigilesque operi transmittere noctes,
<stat. theb. 3.279> gaudeat ornatusque novos ipsique laboret
<stat. theb. 3.280> arma tibi; tuâsed scopulos et aena precando
<stat. theb. 3.281> flectere corda paro; solum hoc tamen anxia, solum
<stat. theb. 3.282> obtestor, quid me Tyrio sociare marito
<stat. theb. 3.283> progeniem caram infaustisque dabas hymenaeis?
<stat. theb. 3.284> dum fore praeclaros armis et vivida rebus
<stat. theb. 3.285> pectora vipereo Tyrios de sanguine iactas
<stat. theb. 3.286> demissumque Iovis serie genus, a! mea quanto
<stat. theb. 3.287> Sithonia mallem nupsisset virgo sub Arcto
<stat. theb. 3.288> trans Borean Thracasque tuos. indigna parumne
<stat. theb. 3.289> pertulimus, divae Veneris quod filia longum
<stat. theb. 3.290> reptat et Illyricas deiectat virus in herbas?
<stat. theb. 3.291> nunc gentem immeritamââ lacrimas non pertulit ultra
<stat. theb. 3.292> Bellipotens, hastam laeva transumit et alto,
<stat. theb. 3.293> haud mora, desiluit curru, clipeoque receptam
<stat. theb. 3.294> laedit in amplexu dictisque ita mulcet amicis:
<stat. theb. 3.295> O mihi bellorum requies et sacra voluptas
<stat. theb. 3.296> unaque pax animo! soli cui tanta potestas
<stat. theb. 3.297> divorumque hominumque meis occurrere telis
<stat. theb. 3.298> impune et media quamvis in caede frementes
<stat. theb. 3.299> hos adsistere equos, hunc ensem avellere dextrae,
<stat. theb. 3.300> nec mihi Sidonii genialia foedera Cadmi
<stat. theb. 3.301> nec tua cara fidesâne falsa incessere gaude!â
<stat. theb. 3.302> exciderunt: prius in patrui deus infera mergar
<stat. theb. 3.303> stagna et pallentes agar exarmatus ad umbras,
<stat. theb. 3.304> sed nunc fatorum monitus mentemque supremi
<stat. theb. 3.305> iussus obire patrisâneque enim Vulcania tali
<stat. theb. 3.306> imperio manus apta legiâ, quo pectore contra
<stat. theb. 3.307> ire Iovem dictasque parem contemnere leges,
<stat. theb. 3.308> cui modoâpro vires!âterras caelumque fretumque
<stat. theb. 3.309> adtremere oranti tantosque ex ordine vidi
<stat. theb. 3.310> delituisse deos? sed ne mihi corde supremos
<stat. theb. 3.311> concipe, cara, metus! quando haec mutare potestas
<stat. theb. 3.312> nulla daturâcum iam Tyriis sub moenibus ambae
<stat. theb. 3.313> bellabunt gentes, adero et socia arma iuvabo.
<stat. theb. 3.314> tunc me sanguineo late defervere campo
<stat. theb. 3.315> res super Argolicas haud sic deiecta videbis;
<stat. theb. 3.316> hoc mihi ius, nec fata vetant.â sic orsus aperto
<stat. theb. 3.317> flagrantes immisit equos, non ocius alti
<stat. theb. 3.318> in terras cadit ira Iovis, si quando nivalem
<stat. theb. 3.319> Othryn et Arctoae gelidum caput institit Ossae
<stat. theb. 3.320> armavitque in nube manum: volat ignea moles
<stat. theb. 3.321> saeva dei mandata ferens, caelumque trisulca
<stat. theb. 3.322> territat omne coma iamdudum aut ditibus agris
<stat. theb. 3.323> signa dare aut ponto miseros involvere nautas..
<stat. theb. 3.324> Iamque remensus iter fesso Danaeia Tydeus
<stat. theb. 3.325> arva gradu viridisque legit devexa Prosymnae
<stat. theb. 3.326> terribilis visu: stant fulti pulvere crines,
<stat. theb. 3.327> squalidus ex umeris cadit alta in vulnera sudor,
<stat. theb. 3.328> insomnesque oculos rubor excitat, oraque retro
<stat. theb. 3.329> solvit anhela sitis; mens altum spirat honorem
<stat. theb. 3.330> conscia factorum, sic nota in pascua taurus
<stat. theb. 3.331> bellator redit, adverso cui colla suoque
<stat. theb. 3.332> sanguine proscissisque natant palearibus armi;
<stat. theb. 3.333> tunc quoque lassa tumet virtus multumque superbit
<stat. theb. 3.334> pectore despecto 2; vacua iacet hostis harena
<stat. theb. 3.335> turpe gemens crudosque vetat sentire labores.
<stat. theb. 3.336> talis erat; medias etiam non destitit urbes,
<stat. theb. 3.337> quidquid et Asopon veteresque interiacet Argos,
<stat. theb. 3.338> inflammare odiis, multumque et ubique retexens
<stat. theb. 3.339> legatum sese Graia de gente petendis
<stat. theb. 3.340> isse super regnis profugi Polynicis, at inde
<stat. theb. 3.341> vim, noctem; scelus, arma, dolos, ea foedera passum
<stat. theb. 3.342> regis Echionii; fratri sua iura negari,
<stat. theb. 3.343> prona fides populis; deus omnia credere suadet
<stat. theb. 3.344> Armipotens, geminatque acceptos fama pavores.
<stat. theb. 3.345> Utque introgressus portasâet forte verendus
<stat. theb. 3.346> concilio pater ipse duces cogebat Adrastusâ
<stat. theb. 3.347> inprovisus adest, iam illinc a postibus aulae
<stat. theb. 3.348> vociferans: arma, arma viri, tuque optime Lernae
<stat. theb. 3.349> ductor, magnanimum si quis tibi sanguis avorum,
<stat. theb. 3.350> arma para! nusquam pietas, non gentibus aequum
<stat. theb. 3.351> fas aut cura Iovis; melius legatus adissem
<stat. theb. 3.352> Sauromatas rabidos servatoremque cruentum
<stat. theb. 3.353> Bebrycii nemoris, nec iussa incuso pigetve
<stat. theb. 3.354> officii: iuvat isse, iuvat, Thebasque nocentes
<stat. theb. 3.355> explorasse manu; bello me, credite, bello,
<stat. theb. 3.356> ceu turrem validam aut artam compagibus urbem,
<stat. theb. 3.357> delecti insidiis instructique omnibus armis
<stat. theb. 3.358> nocte doloque viri nudum ignarumque locorum
<stat. theb. 3.359> nequiquam clausere; iacent in sanguine mixti
<stat. theb. 3.360> ante urbem vacuam, nunc o, nunc tempus in hostes,
<stat. theb. 3.361> dum trepidi exsanguesque metu, dum funera portant,
<stat. theb. 3.362> nunc, socer, haec dum non manus excidit; ipse ego fessus
<stat. theb. 3.363> quinquaginta illis heroum immanibus umbris
<stat. theb. 3.364> vulneraque ista ferens putri insiccata cruore
<stat. theb. 3.365> protinus ire peto!â trepidi de sedibus adstant
<stat. theb. 3.366> Inachidae, cunctisque prior Cadmeius heros
<stat. theb. 3.367> accurrit vultum deiectus et o ego divis
<stat. theb. 3.368> invisus vitaeque nocens haec vulnera cerno
<stat. theb. 3.369> integer! hosne mihi reditus, germane, parabas?
<stat. theb. 3.370> in me haec tela mei ! pro vitae foeda cupido!
<stat. theb. 3.371> infelix, fratri facinus tam grande negavi,
<stat. theb. 3.372> et nunc vestra quidem maneant in pace quieta
<stat. theb. 3.373> moenia, nec vobis tanti sim causa tumultus
<stat. theb. 3.374> hospes adhuc, scioânec me adeo res dextra levavitâ,
<stat. theb. 3.375> quam durum natis, thalamo quam triste revelli,
<stat. theb. 3.376> quam patria; non me ullius domus anxia culpet
<stat. theb. 3.377> respectentve truces obliquo lumine matres,
<stat. theb. 3.378> ibo libens certusque mori, licet optima coniunx
<stat. theb. 3.379> auditusque iterum revocet socer; hunc ego Thebis,
<stat. theb. 3.380> hunc, germane, tibi iugulum et tibi, maxime Tydeu,
<stat. theb. 3.381> debeo.â sic variis pertemptat pectora dictis
<stat. theb. 3.382> obliquatque preces, commotae questibus irae
<stat. theb. 3.383> et mixtus lacrimis caluit dolor; omnibus ultro
<stat. theb. 3.384> non iuvenum modo, sed gelidis et inertibus aevo
<stat. theb. 3.385> pectoribus mens una subit, viduare penates,
<stat. theb. 3.386> finitimas adhibere manus, iamque ire. sed altus
<stat. theb. 3.387> consiliis pater imperiique haud flectere molem
<stat. theb. 3.388> inscius: ista quidem superis curaeque medenda
<stat. theb. 3.389> linquite. quaeso, meae, nec te germanus inulto
<stat. theb. 3.390> sceptra geret, neque nos avidi promittere bellum.
<stat. theb. 3.391> at nunc egregium tantoque in sanguine ovantem
<stat. theb. 3.392> excipite Oeniden, animosaque pectora laxet
<stat. theb. 3.393> sera quies: nobis dolor haud rationis egebit.â
<stat. theb. 3.394> Turbati extemplo comites et pallida coniunx
<stat. theb. 3.395> Tydea circum omnes fessum bellique viaeque
<stat. theb. 3.396> stipantur. laetus mediis in sedibus aulae
<stat. theb. 3.397> constitit, ingentique exceptus terga columna,
<stat. theb. 3.398> vulnera dum lymphis Epidaurius eluit Idmon,
<stat. theb. 3.399> nunc velox ferro, nunc ille tepentibus herbis
<stat. theb. 3.400> mitior, ipse alta seductus mente renarrat
<stat. theb. 3.401> principia irarum, quaeque orsus uterque vicissim,
<stat. theb. 3.402> quis locus insidiis, tacito quae tempora bello,
<stat. theb. 3.403> qui contra quantaque duces, ubi maximus illi
<stat. theb. 3.404> sudor, et indicio servatum Maeona tristi
<stat. theb. 3.405> exponit, cui fida manus proceresque socerque
<stat. theb. 3.406> adstupet oranti, Tyriisque incenditur exsul.
<stat. theb. 3.407> Solverat Hesperii devexo margine ponti
<stat. theb. 3.408> flagrantes Sol pronus equos rutilamque lavabat
<stat. theb. 3.409> Oceani sub fonte comam, cui turba profundi
<stat. theb. 3.410> Nereos et rapidis adcurrunt passibus Horae,
<stat. theb. 3.411> frenaque et auratae textum sublime coronae
<stat. theb. 3.412> deripiunt, laxant calidis umentia loris
<stat. theb. 3.413> pectora; pars meritos vertunt ad molle iugales
<stat. theb. 3.414> gramen et erecto currum temone supinant.
<stat. theb. 3.415> nox subiit curasque hominum motusque ferarum
<stat. theb. 3.416> composuit nigroque polos involvit amictu,
<stat. theb. 3.417> illa quidem cunctis, sed non tibi mitis, Adraste,
<stat. theb. 3.418> Labdacioque duci: nam Tydea largus habebat
<stat. theb. 3.419> perfusum magna virtutis imagine somnus,
<stat. theb. 3.420> et iam noctivagas inter deus armifer umbras
<stat. theb. 3.421> desuper Arcadiae fines Nemeaeaque rura
<stat. theb. 3.422> Taenariumque cacumen Apollincasque Therapnas
<stat. theb. 3.423> armorum tonitru ferit et trepidantia corda
<stat. theb. 3.424> implet amore sui. comunt Furor Iraque cristas,
<stat. theb. 3.425> frena ministrat equis Pavor armiger, at vigil omni
<stat. theb. 3.426> Fama sono vanos rerum succincta tumultus
<stat. theb. 3.427> antevolat currum flatuque impulsa gementum
<stat. theb. 3.428> alipedum trepidas denso cum murmure plumas
<stat. theb. 3.429> excutit: urget enim stimulis auriga emeritis
<stat. theb. 3.430> facta, infecta loqui, curruque infestus ab alto
<stat. theb. 3.431> terga comamque deae Scythica pater increpat hasta,
<stat. theb. 3.432> qualis ubi Aeolio dimissos carcere Ventos
<stat. theb. 3.433> dux prae se Neptunus agit magnoque volentes
<stat. theb. 3.434> incitat Aegaeo; tristis comitatus eunti
<stat. theb. 3.435> circum lora fremunt Nimbique Hiemesque profundae
<stat. theb. 3.436> Nubilaque et vulso terrarum sordida fundo
<stat. theb. 3.437> Tempestas: dubiae motis radicibus obstant
<stat. theb. 3.438> Cyclades, ipsa tua Mycono Gyaroque revelli,
<stat. theb. 3.439> Dele, times magnique iidem testaris alumni.
<stat. theb. 3.440> Septima iam nitidum terris Aurora deisque
<stat. theb. 3.441> purpureo vehit ore diem, Perseius heros
<stat. theb. 3.442> cum primum arcana senior sese extulit aula,
<stat. theb. 3.443> multa super bello generisque tumentibus amens
<stat. theb. 3.444> incertusque animi, daret armis iura novosque
<stat. theb. 3.445> gentibus incuteret stimulos, an frena teneret
<stat. theb. 3.446> irarum et motos capillis adstringeret enses,
<stat. theb. 3.447> hinc pacis tranquilla movent, atque inde pudori
<stat. theb. 3.448> foeda quies, flectique nova dulcedine pugnae
<stat. theb. 3.449> difficiles populi; dubio sententia tandem
<stat. theb. 3.450> sera placet, vatum mentes ac provida veri
<stat. theb. 3.451> sacra movere deum. sollers tibi cura futuri,
<stat. theb. 3.452> Amphiarae, datur, iuxtaque Amythaone cretus
<stat. theb. 3.453> iam seniorâsed mente viret PhoeboqueâMelampus
<stat. theb. 3.454> adsociat passus: dubium, cui pronus Apollo
<stat. theb. 3.455> oraque Cirrhaca satiavit largius unda.
<stat. theb. 3.456> principio fibris pecudumque in sanguine divos
<stat. theb. 3.457> explorant; iam tunc pavidis maculosa bidentum
<stat. theb. 3.458> corda negant diraque nefas minitantia vena.
<stat. theb. 3.459> ire tamen vacuoque sedet petere omina caelo.
<stat. theb. 3.460> Mons erat audaci seductus in aethera dorsoâ
<stat. theb. 3.461> nomine Lernaei memorant Aphesanta coloniâ,
<stat. theb. 3.462> gentibus Argolicis olim sacer; inde ferebant
<stat. theb. 3.463> nubila suspenso celerem temerasse volatu
<stat. theb. 3.464> Persea, cum raptos pueri perterrita mater
<stat. theb. 3.465> prospexit de rupe gradus ac paene secuta est.
<stat. theb. 3.466> huc gemini vates sanctam canentis olivae
<stat. theb. 3.467> fronde comam et niveis ornati tempora vittis
<stat. theb. 3.468> evadunt pariter, madidos ubi lucidus agros
<stat. theb. 3.469> ortus et algentes laxavit sole pruinas,
<stat. theb. 3.470> ac prior Oeclides solitum prece numen amicat:
<stat. theb. 3.471> Iuppiter omnipotensânam te pernicibus alis
<stat. theb. 3.472> addere consilium volucresque implere futuri
<stat. theb. 3.473> omniaque et causas caelo deferre latentes
<stat. theb. 3.474> accipimusâ, non Cirrha deum promiserit antro
<stat. theb. 3.475> certius, aut frondes lucis quas fama Molossis
<stat. theb. 3.476> Chaonias sonuisse tibi: licet aridus Hammon
<stat. theb. 3.477> invideat Lyciaeque parent contendere sortes
<stat. theb. 3.478> Niliacumque pecus patrioque aequalis honori
<stat. theb. 3.479> Branchus, et undosae quem rusticus accola Pisae
<stat. theb. 3.480> Pana Lycaonia nocturnum exaudit in umbra,
<stat. theb. 3.481> ditior ille animi, cui tu, Dictaee, secundas
<stat. theb. 3.482> impuleris manifestus aves. mirum unde, sed olim
<stat. theb. 3.483> hic honor alitibus, superae seu conditor aulae
<stat. theb. 3.484> sic dedit effusum chaos in nova semina texens,
<stat. theb. 3.485> seu quia mutatae nostraque ab origine versis
<stat. theb. 3.486> corporibus subiere notos, seu purior axis
<stat. theb. 3.487> amotumque nefas et rarum insistere terris
<stat. theb. 3.488> vera docent; tibi, summe sator terraeque deumque,
<stat. theb. 3.489> scire licet, nos Argolicae primordia pugnae
<stat. theb. 3.490> venturumque sinas caelo praenosse laborem.
<stat. theb. 3.491> si datur et duris sedet haec sententia Parcis
<stat. theb. 3.492> solvere Echionias Lernaea cuspide portas,
<stat. theb. 3.493> signa feras laevusque tones; tunc omnis in astris
<stat. theb. 3.494> consonet arcana volucris bona murmura lingua,
<stat. theb. 3.495> si prohibes, hic necte moras dextrisque profundum
<stat. theb. 3.496> alitibus praetexe diem.â sic fatus, et alto
<stat. theb. 3.497> membra locat scopulo; tunc plura ignotaque iungit
<stat. theb. 3.498> numina et immensi fruitur caligine mundi.
<stat. theb. 3.499> Postquam rite diu partiti sidera cunctis
<stat. theb. 3.500> perlegere animis oculisque sequacibus auras,
<stat. theb. 3.501> tunc Amythaonius longo post tempore vates:
<stat. theb. 3.502> nonne sub excelso spirantis limite caeli,
<stat. theb. 3.503> Amphiarae, vides, cursus ut nulla serenos
<stat. theb. 3.504> ales agat liquidoque polum complexa meatu
<stat. theb. 3.505> pendeat aut fugiens placabile planxerit omen?
<stat. theb. 3.506> non comes obscurus tripodum, non fulminis ardens
<stat. theb. 3.507> vector adest, flavaeque sonans avis unca Minervae,
<stat. theb. 3.508> non venit auguriis melior; quin vultur et altis
<stat. theb. 3.509> desuper accipitres exsultavere rapinis,
<stat. theb. 3.510> monstra volant, dirae stridunt in nube volucres,
<stat. theb. 3.511> nocturnaeque gemunt striges et feralia bubo
<stat. theb. 3.512> damna canens, quae prima deum portenta sequamur?
<stat. theb. 3.513> hisne dari. Thymbraee, polum? simul ora recurvo
<stat. theb. 3.514> ungue secant rabidae planctumque imitantibus alis
<stat. theb. 3.515> exagitant zephyros et plumea pectora caedunt.â
<stat. theb. 3.516> ille sub haec: equidem varii, pater, omina Phoebi
<stat. theb. 3.517> saepe tuli: iam tum. prima cum pube virentem
<stat. theb. 3.518> semideos inter pinus me Thessala reges
<stat. theb. 3.519> duceret, hic casus terraeque malisque canentem
<stat. theb. 3.520> obstipuere duces, nec me ventura locuto
<stat. theb. 3.521> saepius in dubiis auditus Iasoni Mopsus.
<stat. theb. 3.522> sed similis non ante metus aut astra notavi
<stat. theb. 3.523> prodigiosa magis; quamquam maiora parantur.
<stat. theb. 3.524> huc adverte animum: clara regione profundi
<stat. theb. 3.525> aetheros innumeri statuerunt agmina cygni,
<stat. theb. 3.526> sive hos Strymonia Boreas eiecit ab Arcto,
<stat. theb. 3.527> seu fecunda refert placidi clementia Nili.
<stat. theb. 3.528> fixerunt cursus: has rere in imagine Thebas;
<stat. theb. 3.529> nam sese immoti gyro atque in pace silentes
<stat. theb. 3.530> ceu muris valloque tenent, sed fortior ecce
<stat. theb. 3.531> adventat per inane cohors; septem ordine fulvo
<stat. theb. 3.532> armigeras summi Iovis exsultante caterva
<stat. theb. 3.533> intuor: Inachii sint hi tibi, concipe, reges,
<stat. theb. 3.534> invasere globum nivei gregis uncaque pandunt
<stat. theb. 3.535> caedibus ora novis et strictis unguibus instant.
<stat. theb. 3.536> cernis inexperto rorantes sanguine ventos,
<stat. theb. 3.537> et plumis stillare diem? quae saeva repente
<stat. theb. 3.538> victores agitat leto Iovis ira sinistri?
<stat. theb. 3.539> hic excelsa petens subita face solis inarsit
<stat. theb. 3.540> submisitque animos, illum vestigia adortum
<stat. theb. 3.541> maiorum volucrum tenerae deponitis alae.
<stat. theb. 3.542> hic hosti implicitus pariter ruit, hune fuga retro
<stat. theb. 3.543> volvit agens sociae linquentem fata catervae.
<stat. theb. 3.544> hic nimbo glomeratus obit, hic praepete viva
<stat. theb. 3.545> pascitur immoriens; spargit cava nubila sanguis.â
<stat. theb. 3.546> quid furtim inlacrimas?â illum, venerande Melampu,
<stat. theb. 3.547> qui cadit, agnosco.â trepidos sic mole futuri
<stat. theb. 3.548> cunctaque iam rerum certa sub imagine passos
<stat. theb. 3.549> terror habet vates; piget inrupisse volantum
<stat. theb. 3.550> concilia et caelo mentem insertasse vetanti,
<stat. theb. 3.551> auditique odere deos.âunde iste per orbem
<stat. theb. 3.552> primus venturi miseris animantibus aeger
<stat. theb. 3.553> crevit amor? divumne feras hoc munus, an ipsi,
<stat. theb. 3.554> gens avida et parto non umquam stare quieti.
<stat. theb. 3.555> eruimus, quae prima dies, ubi terminus aevi,
<stat. theb. 3.556> quid bonus ille deum genitor, quid ferrea Clotho
<stat. theb. 3.557> cogitet? hinc fibrae et volucrum per nubila sermo
<stat. theb. 3.558> astrorumque vices numerataque semina lunae
<stat. theb. 3.559> Thessalicumque nefas, at non prior aureus ille
<stat. theb. 3.560> sanguis avum scopulisque satae vel robore gentes
<stat. theb. 3.561> mentibus his usae: silvas amor unus humumque
<stat. theb. 3.562> edomuisse manu: quid crastina volveret aetas,
<stat. theb. 3.563> scire nefas homini, nos pravum et flebile vulgus
<stat. theb. 3.564> scrutari penitus superos: hinc pallor et irae,
<stat. theb. 3.565> hinc scelus insidiaeque et nulla modestia voti.
<stat. theb. 3.566> Ergo manu vittas damnataque vertice serta
<stat. theb. 3.567> deripit abiectaque inhonorus fronde sacerdos
<stat. theb. 3.568> inviso de monte redit; iam bella tubaeque
<stat. theb. 3.569> comminus, absentesque fremunt sub pectore Thebae,
<stat. theb. 3.570> ille nec aspectum volgi. nec fida tyranni
<stat. theb. 3.571> conloquia aut coetus procerum perferre, sed atra
<stat. theb. 3.572> sede tegi, et superum clausus negat acta fateri:
<stat. theb. 3.573> te pudor et curae retinent per rura, Melampu.
<stat. theb. 3.574> bissenos premit ora dies populumque ducesque
<stat. theb. 3.575> extrahit incertis, et iam suprema Tonantis
<stat. theb. 3.576> iussa fremunt agrosque viris annosaque vastant
<stat. theb. 3.577> oppida; bellipotens prae se deus agmina passim
<stat. theb. 3.578> mille rapit; liquere domos dilectaque laeti
<stat. theb. 3.579> conubia et primo plorantes limine natos:
<stat. theb. 3.580> tantus in attonitos cecidit deus. arma paternis
<stat. theb. 3.581> postibus et fixos superum ad penetralia currus
<stat. theb. 3.582> vellere amor; tunc fessa putri robigine pila
<stat. theb. 3.583> haerentesque situ gladios in saeva recurant
<stat. theb. 3.584> vulnera et adtrito cogunt iuvenescere saxo.
<stat. theb. 3.585> hi teretes galeas magnorumque aerea suta
<stat. theb. 3.586> thoracum et tunicas chalybum squalore crepantes
<stat. theb. 3.587> pectoribus temptare, alii Cortynia lentant
<stat. theb. 3.588> cornua; iam falces avidis et aratra caminis
<stat. theb. 3.589> rastraque et incurvi saevum rubuere ligones,
<stat. theb. 3.590> caedere nec validas sanctis e stirpibus hastas,
<stat. theb. 3.591> nec pudor emerito clipeum vestisse iuvenco.
<stat. theb. 3.592> inrupere Argos maestique ad limina regis
<stat. theb. 3.593> bella animis, bella ore fremunt; it clamor ad auras,
<stat. theb. 3.594> quantus Tyrrheni gemitus salis, aut ubi temptat
<stat. theb. 3.595> Enceladus mutare latus; super igneus antris
<stat. theb. 3.596> mons tonat, exundant apices fluctusque Pelorus
<stat. theb. 3.597> contrahit, et sperat tellus abrupta reverti.
<stat. theb. 3.598> Atque hic ingenti Capaneus Mavortis amore
<stat. theb. 3.599> excitus et longam pridem indignantia pacem
<stat. theb. 3.600> corda tumensâhuic ampla quidem de sanguine prisco
<stat. theb. 3.601> nobilitas: sed enim ipse manu praegressus avorum
<stat. theb. 3.602> facta, diu tuto superum contemptor et aequi
<stat. theb. 3.603> impatiens largusque animae, modo suaserit iraâ,
<stat. theb. 3.604> unus ut e silvis Pholoes habitator opacae
<stat. theb. 3.605> inter et Aetnaeos aequus consurgere fratres,
<stat. theb. 3.606> ante fores, ubi turba ducum vulgique frementis,
<stat. theb. 3.607> Amphiarae, tuas " quae tanta ignavia " clamat,
<stat. theb. 3.608> Inachidae vosque o socio de sanguine Achivi?
<stat. theb. 3.609> uniusâheu pudeat!âplebeia ad limina civis
<stat. theb. 3.610> tot ferro accinetae gentes animisque paratae
<stat. theb. 3.611> pendemus? non si ipse cavo sub vertice Cirrhae,
<stat. theb. 3.612> quisquis is est. timidis famaeque ita visus, Apollo
<stat. theb. 3.613> mugiat insano penitus seclusus in antro,
<stat. theb. 3.614> exspectare queam, dum pallida virgo tremendas
<stat. theb. 3.615> nuntiet ambages, virtus mihi numen et ensis,
<stat. theb. 3.616> quem teneo! iamque hic timida cum fraude sacerdos
<stat. theb. 3.617> exeat, aut hodie, volucrum quae tanta potestas,
<stat. theb. 3.618> experiar.â laetum fremit adsensuque furentem
<stat. theb. 3.619> implet Achaea manus, tandem prorumpere adactus
<stat. theb. 3.620> Oeclides: alio curarum agitante tumultu
<stat. theb. 3.621> non equidem effreno iuvenis clamore profani
<stat. theb. 3.622> dictorumque metu. licet hic insana minetur,
<stat. theb. 3.623> elicior tenebris; alio mihi debita fato
<stat. theb. 3.624> summa dies, vetitumque dari mortalibus armis,
<stat. theb. 3.625> sed me vester amor nimbisque arcana profari
<stat. theb. 3.626> Phoebus agit; vobis ventura atque omne. quod ultra est.
<stat. theb. 3.627> pandere maestus eo; nam te. vesane. moueri
<stat. theb. 3.628> ante nefas, unique tacet tibi noster Apollo.
<stat. theb. 3.629> quo, miseri, fatis superisque obstantibus arma,
<stat. theb. 3.630> quo rapitis? quae vos Furiarum verbera caecos
<stat. theb. 3.631> exagitant? adeone animarum taedet? et Argos
<stat. theb. 3.632> exosi? nil dulce domi r nulla omina curae?
<stat. theb. 3.633> quid me Persei secreta ad culmina montis
<stat. theb. 3.634> ire gradu trepido superumque inrumpere coetus
<stat. theb. 3.635> egistis? potui pariter nescire, quis armis
<stat. theb. 3.636> casus, ubi atra dies, quae fati exordia cunctis,
<stat. theb. 3.637> quae mihi. consulti testor penetralia mundi
<stat. theb. 3.638> et volucrum adfatus et te, Thymbraee, vocanti
<stat. theb. 3.639> non alias tam saeve mihi, quae signa futuri
<stat. theb. 3.640> pertulerim: vidi ingentis portenta ruinae,
<stat. theb. 3.641> vidi hominum divumque metus hilaremque Megaeram
<stat. theb. 3.642> et Lachesin putri vacuantem saecula penso.
<stat. theb. 3.643> proicite arma manu: deus ecce furentibus obstat,
<stat. theb. 3.644> ecce deus! miseri, quid pulchrum sanguine victo
<stat. theb. 3.645> Aoniam et diri saturare navalia Cadmi?
<stat. theb. 3.646> sed quid vana cano. quid fixos arceo casus?
<stat. theb. 3.647> ibimusââ hic presso gemuit semel ore sacerdos,
<stat. theb. 3.648> illum iterum Capaneus: tuus o furor auguret uni
<stat. theb. 3.649> ista tibi, ut serves vacuos inglorius annos
<stat. theb. 3.650> et tua non umquam Tyrrhenus tempora circum
<stat. theb. 3.651> clangor eat. quid vota virum meliora moraris?
<stat. theb. 3.652> scilicet ut vanis avibus natoque domoque
<stat. theb. 3.653> et thalamis potiare iacens, sileamus inulti
<stat. theb. 3.654> Tydeos egregii perfossum pectus et arma
<stat. theb. 3.655> foederis abrupti? quodsi bella effera Graios
<stat. theb. 3.656> ferre vetas, i Sidonios legatus ad hostes:
<stat. theb. 3.657> haec pacem tibi serta dabunt, tua prorsus inani
<stat. theb. 3.658> verba polo causas abstrusaque nomina rerum
<stat. theb. 3.659> eliciunt? miseret superum, si carmina curae
<stat. theb. 3.660> humanaeque preces! quid inertia pectora ferres?
<stat. theb. 3.661> primus in orbe deos fecit timor! et tibi tuto
<stat. theb. 3.662> nunc eat iste furor; sed prima ad classica cum iam
<stat. theb. 3.663> hostilem Ismeuon galeis Dircenque bibemus,
<stat. theb. 3.664> ne mihi tunc, moneo, lituos atque arma volenti
<stat. theb. 3.665> obvius ire pares venisque aut alite visa
<stat. theb. 3.666> bellorum proferre diem: procul haec tibi mollis
<stat. theb. 3.667> infula terrificique aberit dementia Phoebi:
<stat. theb. 3.668> illic augur ego et mecum quicumque parati
<stat. theb. 3.669> insanire manu.â rursus fragor intonat ingens
<stat. theb. 3.670> hortantum et vasto subter volat astra tumultu.
<stat. theb. 3.671> ut rapidus torrens, animos cui verna ministrant
<stat. theb. 3.672> flamina et exuti concreto frigore montes,
<stat. theb. 3.673> cum vagus in campos frustra prohibentibus exit
<stat. theb. 3.674> obicibus, resonant permixto turbine tecta,
<stat. theb. 3.675> arva, armenta, viri, donec stetit improbus alto
<stat. theb. 3.676> colle minor magnoque invenit in aggere ripas:
<stat. theb. 3.677> haec alterna ducum nox interfusa diremit.
<stat. theb. 3.678> At gemitus Argia viri non amplius aequo
<stat. theb. 3.679> corde ferens sociumque animo miserata dolorem,
<stat. theb. 3.680> sicut erat laceris pridem turpata capillis
<stat. theb. 3.681> et fletu signata genas, ad celsa verendi
<stat. theb. 3.682> ibat tecta patris, parvumque sub ubere caro
<stat. theb. 3.683> Thessandrum portabat avo iam nocte suprema
<stat. theb. 3.684> ante novos ortus, ubi sola superstate plaustro
<stat. theb. 3.685> Arctos ad oceanum fugientibus invidet astris.
<stat. theb. 3.686> utque fores iniit magnoque adfusa parenti est:
<stat. theb. 3.687> cur tua cum lacrimis maesto sine coniuge supplex
<stat. theb. 3.688> limina nocte petam, cessem licet ipsa profari,
<stat. theb. 3.689> scis genitor, sed iura deum genialia testor
<stat. theb. 3.690> teque pater, non ille iubet, sed pervigil angor;
<stat. theb. 3.691> ex quo primus Hymen movitque infausta sinistram
<stat. theb. 3.692> Iuno facem, semper lacrimis gemituque propinquo
<stat. theb. 3.693> exturbata quies, non si mihi tigridis horror
<stat. theb. 3.694> aequoreasque super rigeant praecordia cautes,
<stat. theb. 3.695> ferre queam; tu solus opem, tu summa medendi
<stat. theb. 3.696> iura tenes; da bella, pater, generique iacentis
<stat. theb. 3.697> aspice res humiles, atque hanc, pater, aspice prolem
<stat. theb. 3.698> exsulis; huic olim generis pudor, o ubi prima
<stat. theb. 3.699> hospitia et iunctae testato numine dextrae!
<stat. theb. 3.700> hic certe est, quem fata dabant, quem dixit Apollo;
<stat. theb. 3.701> non egomet tacitos Veneris furata calores
<stat. theb. 3.702> culpatamve facem: tua iussa verenda tuosque
<stat. theb. 3.703> dilexi monitus, nunc qua feritate dolentis
<stat. theb. 3.704> despiciam questus? nescis, pater optime, nescis,
<stat. theb. 3.705> quantus amor castae misero nupsisse marito.
<stat. theb. 3.706> et nunc maesta quidem grave et inlaetabile munus,
<stat. theb. 3.707> ut timeam doleamque, rogo; sed eum oscula rumpet
<stat. theb. 3.708> maesta dies, cum rauca dabunt abeuntibus armis
<stat. theb. 3.709> signa tubae saevoque genas fulgebitis auro,
<stat. theb. 3.710> ei mihi! care pater, iterum fortasse rogabo.â
<stat. theb. 3.711> Illius umenti carpens pater oscula vultu:
<stat. theb. 3.712> non equidem has umquam culparim, nata, querellas;
<stat. theb. 3.713> pone metus, laudanda rogas nec digna negari,
<stat. theb. 3.714> sed mihi multa deiânec tu sperare, quod urges,
<stat. theb. 3.715> desineâ, multa metus regnique volubile pondus
<stat. theb. 3.716> subiciunt animo, veniet, qui debitus istis,
<stat. theb. 3.717> nata. modus, neque te incassum flevisse querens.
<stat. theb. 3.718> tu solare virum, neu sint dispendia iustae
<stat. theb. 3.719> dura morae: magnos cunctamur, nata, paratus.
<stat. theb. 3.720> proficitur bello.â dicentem talia nascens
<stat. theb. 3.721> lux monet ingentemque iubent adsurgere curae.

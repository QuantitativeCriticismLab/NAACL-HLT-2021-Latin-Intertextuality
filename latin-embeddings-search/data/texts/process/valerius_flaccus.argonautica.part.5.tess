<valerius flaccus 5.1>	Altera lux haud laeta viris emersit Olympo:
<valerius flaccus 5.2>	Argolicus morbis fatisque rapacibus Idmon
<valerius flaccus 5.3>	labitur extremi sibi tum non inscius aevi.
<valerius flaccus 5.4>	at memor Aesonides nimium iam vera locuti
<valerius flaccus 5.5>	Phineos hinc alios rapto pavet Idmone luctus.                    
<valerius flaccus 5.6>	tum comiti pia iusta tulit caelataque multa
<valerius flaccus 5.7>	arte Dolionii donat velamina regis,
<valerius flaccus 5.8>	hospes humum sedemque Lycus. flens arma revellit
<valerius flaccus 5.9>	Idmonis e celsa Mopsus rate. robora caedunt
<valerius flaccus 5.10>	pars silvis portantque arae, pars auguris alba                    
<valerius flaccus 5.11>	fronde caput vittisque ligant positumque feretro
<valerius flaccus 5.12>	congemuere; dies simul et suus admonet omnes.
<valerius flaccus 5.13>	      Ecce inter lacrimas interque extrema virorum
<valerius flaccus 5.14>	munera, quem cursus penes imperiumque carinae,
<valerius flaccus 5.15>	Tiphyn agit violenta lues cunctique pavore                    
<valerius flaccus 5.16>	attoniti fundunt maestas ad sidera voces:
<valerius flaccus 5.17>	'arquipotens adverte, precor, nunc denique Apollo!
<valerius flaccus 5.18>	hoc, pater, hoc nobis refove caput, ulla laboris
<valerius flaccus 5.19>	si nostri te cura movet, qui cardine summo
<valerius flaccus 5.20>	vertitur atque omnis manibus nunc pendet ab unis!'                    
<valerius flaccus 5.21>	dicta dabant ventis nec debita fata movebant.
<valerius flaccus 5.22>	qualem praecipiti gravidum iam sorte parentem
<valerius flaccus 5.23>	natorum flet parva manus trepidique precantur
<valerius flaccus 5.24>	duret ut invalidis et adhuc genitoris egenis,
<valerius flaccus 5.25>	haud aliter socii supremo in tempore Tiphyn                    
<valerius flaccus 5.26>	ante alios superesse volunt. mors frigida contra
<valerius flaccus 5.27>	urget et ille recens oculis intervolat Idmon.
<valerius flaccus 5.28>	exanimum frustra Minyae clamore morantur
<valerius flaccus 5.29>	avellique negant: vix membra rigentia tandem
<valerius flaccus 5.30>	imposuere rogo lacrimasque et munera flammis                    
<valerius flaccus 5.31>	vana ferunt, crescit donis feralis acervus.
<valerius flaccus 5.32>	ut vero amplexus fessi rupere supremos
<valerius flaccus 5.33>	et rapidae sonuere faces, tunc ipsa cremari
<valerius flaccus 5.34>	visa ratis medioque viros deponere ponto.
<valerius flaccus 5.35>	non tulit Aesonius geminis flagrantia cernens                    
<valerius flaccus 5.36>	corpora cara rogis, sed pectore ductor ab imo
<valerius flaccus 5.37>	talia voce gemit: 'quid tantum infensa repente
<valerius flaccus 5.38>	numina? quas nostri poenas meruere labores?
<valerius flaccus 5.39>	bina (nefas) toto pariter mihi funera surgunt
<valerius flaccus 5.40>	litore. magna adeo comitum numerosaque pubes?                    
<valerius flaccus 5.41>	aut socios rapit atra dies aut ipse relinquo
<valerius flaccus 5.42>	sontibus impulsus Furiis. ubi Tiphys? ubi Idmon
<valerius flaccus 5.43>	fata canens? ubi monstriferae par ille novercae?
<valerius flaccus 5.44>	te sine, Thespiade, nos ulla movebimus ultra
<valerius flaccus 5.45>	aequora? nec summa speculantem puppe videbo                    
<valerius flaccus 5.46>	Pleiadumque globos et agentes noctibus Arctos?
<valerius flaccus 5.47>	cui Minyas caramque ratem, cui sidera tradis?
<valerius flaccus 5.48>	carpere securas quis iam iubet Aesona noctes?
<valerius flaccus 5.49>	hoc labor, hoc dulci totiens fraudata sopore
<valerius flaccus 5.50>	lumina et admotis nimium mens anxia Colchis                    
<valerius flaccus 5.51>	profuit? heu quantum Phasis, quantum Aea recessit!
<valerius flaccus 5.52>	nunc quoque, si tenui superant in imagine curae,
<valerius flaccus 5.53>	adsis umbra, precor, venturi praescia caeli
<valerius flaccus 5.54>	rectoremque tuae moneas ratis.' haec ubi fatus,
<valerius flaccus 5.55>	sola virum flammis vidit labentibus ossa.                    
<valerius flaccus 5.56>	'quod tamen externis unum solamen in oris
<valerius flaccus 5.57>	restat,' ait 'caras humus haec non dividat umbras
<valerius flaccus 5.58>	ossaque nec tumulo nec separe contegat urna,
<valerius flaccus 5.59>	sed simul, ut iunctis venistis in aequora fatis.'
<valerius flaccus 5.60>	haud mora, reliquias socii defletaque miscent                    
<valerius flaccus 5.61>	nomina. tum vivo frondens e caespite tellus
<valerius flaccus 5.62>	aggeritur cinerem Lyco commendat Iason.
<valerius flaccus 5.63>	      Maesti omnes dubiique, ratem fidissima cuius
<valerius flaccus 5.64>	dextra regat. simul Ancaeus sollersque petebat
<valerius flaccus 5.65>	Nauplius. Erginum fato vocat ipsa monenti                    
<valerius flaccus 5.66>	quercus et ad tonsas victi rediere magistri.
<valerius flaccus 5.67>	ac velut ille, gregis cessit cui regia, taurus
<valerius flaccus 5.68>	fertur ovans, hunc omnis honos, hunc omnis in unum
<valerius flaccus 5.69>	transit amor. primo laetus sic tempore rector
<valerius flaccus 5.70>	ingreditur cursus. etenim dat candida certam                    
<valerius flaccus 5.71>	nox Helicen. iam prora fretum commoverat et iam
<valerius flaccus 5.72>	puppe sedes  . .  dimiserat ancora terras.
<valerius flaccus 5.73>	      Inde premente noto tristes Acherusidos oras
<valerius flaccus 5.74>	praeterit et festa vulgatum nocte Lyaei
<valerius flaccus 5.75>	Callichoron. nec vana fides: his Bacchus in undis                    
<valerius flaccus 5.76>	abluit eoo rorantes sanguine thyrsos.
<valerius flaccus 5.77>	illum post acies rubrique novissima claustra
<valerius flaccus 5.78>	aequoris hic resides thiasos, hic aera moventem
<valerius flaccus 5.79>	udaque pampinea nectentem cornua vitta
<valerius flaccus 5.80>	nunc etiam meministis, aquae, Boeotia qualem                    
<valerius flaccus 5.81>	Thyias et infelix cuperet vidisse Cithaeron.
<valerius flaccus 5.82>	      Fama per extremos quin iam volat improba manes
<valerius flaccus 5.83>	interea et magnis natorum laudibus implet,
<valerius flaccus 5.84>	addita iamque fretis repetens freta iamque patentes
<valerius flaccus 5.85>	Cyaneas. ardent avidos attollere vultus                    
<valerius flaccus 5.86>	quos pietas vel tangit adhuc quos aemula virtus.
<valerius flaccus 5.87>	fata immota manent; unum, qui litore in illo
<valerius flaccus 5.88>	conditus, ad carae mittunt spectacula turbae.
<valerius flaccus 5.89>	it Sthenelus. qualem Mavortia vidit Amazon
<valerius flaccus 5.90>	cumque suis comitem Alcides ut condidit armis,                    
<valerius flaccus 5.91>	talis ab aequorei consurgens aggere busti
<valerius flaccus 5.92>	emicuit. fulsere undae, sol magnus ut orbem
<valerius flaccus 5.93>	tolleret aut nubem quateret polus. atque ea vixdum
<valerius flaccus 5.94>	visa viris atra nox protinus abstulit umbra.
<valerius flaccus 5.95>	ille dolens altum repetit chaos. omina Mopsus                    
<valerius flaccus 5.96>	dum stupet, in prima tumulum procul aspicit acta
<valerius flaccus 5.97>	obnubensque caput cineri dat vina vocato.
<valerius flaccus 5.98>	carmina quin etiam visos placantia manes
<valerius flaccus 5.99>	Odrysius dux rite movet mixtoque sonantem
<valerius flaccus 5.100>	percutit ore lyram nomenque relinquit harenis.
<valerius flaccus 5.101>	      Altius hinc ventos recipit ratis ac fugit omne
<valerius flaccus 5.102>	Crobiali latus et fatis tibi, Tiphy, negatum
<valerius flaccus 5.103>	Parthenium, ante alios Triviae qui creditur amnis
<valerius flaccus 5.104>	fidus et Inopi materna gratior unda.
<valerius flaccus 5.105>	mox etiam Cromnae iuga pallentemque Cytoron                    
<valerius flaccus 5.106>	te cita penitus condunt, Erythia, carina.
<valerius flaccus 5.107>	iamque reducebat noctem polus: alta Carambis
<valerius flaccus 5.108>	raditur et magnae pelago tremit umbra Sinopes.
<valerius flaccus 5.109>	Assyrios complexa sinus stat opima Sinope,
<valerius flaccus 5.110>	nympha prius blandosque Iovis quae luserat ignes                    
<valerius flaccus 5.111>	caelicolis immota procis: deceptus amatae
<valerius flaccus 5.112>	fraude deae nec solus Halys nec solus Apollo.
<valerius flaccus 5.113>	      Addidit hic casu comites fortuna benigno
<valerius flaccus 5.114>	Autolycum Phlogiumque et Deileonta, secutos
<valerius flaccus 5.115>	Herculis arma viros. vagus hos ibi fixerat error.                    
<valerius flaccus 5.116>	ut Graiam videre manum puppemque Pelasgam
<valerius flaccus 5.117>	prima ruunt celeres ad litora seque precantur
<valerius flaccus 5.118>	accipiant socios. nova dux accedere gaudet
<valerius flaccus 5.119>	nomina desertos et iam sibi currere remos.
<valerius flaccus 5.120>	transit Halys longisque fluens anfractibus Iris                    
<valerius flaccus 5.121>	saevaque Thermodon medio sale murmura volvens,
<valerius flaccus 5.122>	Gradivo sacer et spoliis ditissimus amnis,
<valerius flaccus 5.123>	donat equos, donat votas cui virgo secures
<valerius flaccus 5.124>	cum redit ingenti per Caspia claustra triumpho
<valerius flaccus 5.125>	Massageten Medumque trahens. est vera propago                    
<valerius flaccus 5.126>	sanguinis, est ollis genitor deus. hinc magis alta
<valerius flaccus 5.127>	Haemonidae petere et monitus non temnere Phinei.
<valerius flaccus 5.128>	ipse autem comitum conversus ad ora novorum
<valerius flaccus 5.129>	'vos mihi nunc pugnas' ait 'et victricia' ductor
<valerius flaccus 5.130>	'Herculis arma mei vestrasque in litore Martis                    
<valerius flaccus 5.131>	interea memorate manus.' sic fatus et aegro
<valerius flaccus 5.132>	corde silens audit currus bellique labores
<valerius flaccus 5.133>	virginei, exciderit frenis quae prima remissis,
<valerius flaccus 5.134>	semianimem patrius quam sanguine vexerit amnis,
<valerius flaccus 5.135>	quae pelta latus atque umeros nudata pharetris                    
<valerius flaccus 5.136>	fugerit, Herculeae mox vulnere prensa sagittae,
<valerius flaccus 5.137>	utque securigeras stimulaverit Ira catervas
<valerius flaccus 5.138>	fleturusque pater, quantus duce terror in ipsa,
<valerius flaccus 5.139>	qui furor in signis, quo balteus arserit auro.
<valerius flaccus 5.140>	      Nocte sub extrema clausis telluris ab antris                    
<valerius flaccus 5.141>	pervigil auditur Chalybum labor: arma fatigant
<valerius flaccus 5.142>	ruricolae, Gradive, tui; sonat illa creatrix
<valerius flaccus 5.143>	prima manus belli, terras crudelis in omnes.
<valerius flaccus 5.144>	nam prius ignoti quam dura cubilia ferri
<valerius flaccus 5.145>	eruerent ensesque darent, Odia aegra sine armis                    
<valerius flaccus 5.146>	errabant Iraeque inopes et segnis Erinys.
<valerius flaccus 5.147>	inde Genetaei rupem Iovis, hinc Tibarenum
<valerius flaccus 5.148>	dant virides post terga lacus, ubi deside mitra
<valerius flaccus 5.149>	feta ligat partuque virum fovet ipsa soluto.
<valerius flaccus 5.150>	vos quoque non notae mirati vela carinae,                    
<valerius flaccus 5.151>	Mossynoeci, et vos stabulis, Macrones, ab altis
<valerius flaccus 5.152>	Byzeresque vagi Philyraeque a nomine dicta
<valerius flaccus 5.153>	litora, quae cornu pepulit Saturnus equino.
<valerius flaccus 5.154>	      Ultimus inde sinus saevumque cubile Promethei
<valerius flaccus 5.155>	cernitur, in gelidas consurgens Caucasus Arctos.                    
<valerius flaccus 5.156>	ille etiam Alciden Titania fata morantem
<valerius flaccus 5.157>	attulerat tum forte dies iamque aspera nisu
<valerius flaccus 5.158>	undique convellens veteris cum strage pruinae
<valerius flaccus 5.159>	vincula prensa manu saxis abduxerat imis
<valerius flaccus 5.160>	arduus et laevo gravior pede. consonat ingens                    
<valerius flaccus 5.161>	Caucasus et summo pariter cum monte secutae
<valerius flaccus 5.162>	incubuere trabes abductaque flumina ponto.
<valerius flaccus 5.163>	fit fragor, aetherias ceu Iuppiter arduus arces
<valerius flaccus 5.164>	impulerit imas manus aut Neptunia terras.
<valerius flaccus 5.165>	horruit immensum Ponti latus, horruit omnis                    
<valerius flaccus 5.166>	Armeniae praetentus Hiber penitusque recusso
<valerius flaccus 5.167>	aequore Cyaneas Minyae timuere relictas.
<valerius flaccus 5.168>	tum gemitu propiore chalybs densusque revulsis
<valerius flaccus 5.169>	rupibus audiri montis labor et grave Titan
<valerius flaccus 5.170>	vociferans, fixos scopulis dum vellitur artus.                    
<valerius flaccus 5.171>	contra autem ignari (quis enim nunc credat in illis
<valerius flaccus 5.172>	montibus Alciden dimissave vota retemptet?)
<valerius flaccus 5.173>	pergere iter socii. tantum mirantur ab alto
<valerius flaccus 5.174>	litora discussa sterni nive ruptaque saxa
<valerius flaccus 5.175>	et simul ingentem moribundae desuper umbram                    
<valerius flaccus 5.176>	alitis atque atris rorantes imbribus auras.
<valerius flaccus 5.177>	      Sol propius flammabat aquas extremaque fessis
<valerius flaccus 5.178>	coeperat optatos iam lux ostendere Colchos,
<valerius flaccus 5.179>	magnus ubi adversum spumanti Phasis in aequor
<valerius flaccus 5.180>	ore ruit. cuncti pariter loca debita noscunt                    
<valerius flaccus 5.181>	signaque commemorant emensasque ordine gentes
<valerius flaccus 5.182>	dantque ratem fluvio. simul aethere plena corusco
<valerius flaccus 5.183>	Pallas et alipedum Iuno iuga sistit equorum.
<valerius flaccus 5.184>	      Ac dum prima gravi ductor subit ostia pulsu
<valerius flaccus 5.185>	populeos flexus tumulumque virentia supra                    
<valerius flaccus 5.186>	flumina cognati medio videt aggere Phrixi,
<valerius flaccus 5.187>	quem comes infelix Pario de marmore iuxta
<valerius flaccus 5.188>	stat soror, hinc saevae formidine maesta novercae,
<valerius flaccus 5.189>	inde maris, pecudique timens imponere palmas.
<valerius flaccus 5.190>	sistere tum socios iubet atque hinc prima ligari                    
<valerius flaccus 5.191>	vincula, ceu Pagasas patriumque intraverit amnem.
<valerius flaccus 5.192>	ipse gravi patera sacri libamina Bacchi
<valerius flaccus 5.193>	rite ferens umbram vocat et sic fatur ad aras:
<valerius flaccus 5.194>	'per genus atque pares tecum mihi, Phrixe, labores,
<valerius flaccus 5.195>	tu precor orsa regas meque his tuteris in oris                    
<valerius flaccus 5.196>	tot freta, tot ~durae properanti~ sidera passum.
<valerius flaccus 5.197>	Phrixe, fave et patrias  . . .  reminiscere terras.
<valerius flaccus 5.198>	tu quoque nunc, tumulo nequiquam condita inani,
<valerius flaccus 5.199>	adnue, diva maris, numeroque accede tuorum.
<valerius flaccus 5.200>	quando egomet rursus per te vehar? aurea quando                    
<valerius flaccus 5.201>	Seston et infaustos agnoscent vellera fluctus?
<valerius flaccus 5.202>	vos etiam, silvae, vos, Colchidos hospitis orae,
<valerius flaccus 5.203>	pandite dives ubi pellis micet arbore sacra.
<valerius flaccus 5.204>	tunc tibi, fecundi proles Iovis, orte nivali
<valerius flaccus 5.205>	Arcados axe deae, fluvio modo, Phasi, quieto                    
<valerius flaccus 5.206>	Palladiam patiare ratem. nec dona nec arae
<valerius flaccus 5.207>	defuerint tellure mea: veneranda fluentis
<valerius flaccus 5.208>	effigies te, Phasi, manet, quam magnus Enipeus
<valerius flaccus 5.209>	et pater aurato quantus iacet Inachus antro.'
<valerius flaccus 5.210>	dixerat atque illi dextra sine versa magistri                    
<valerius flaccus 5.211>	protinus in proram rediit ratis omine certo
<valerius flaccus 5.212>	fluminis os pontumque tuens. 'promittis ut ecce
<valerius flaccus 5.213>	utque vocas, revehemur!' ait. sic deinde precatus
<valerius flaccus 5.214>	arma iubet celsa socios depromere puppe.
<valerius flaccus 5.215>	dona dehinc Bacchi casusque ut firmet in omnes                    
<valerius flaccus 5.216>	rapta Ceres viridesque premunt longo ordine ripas.
<valerius flaccus 5.217>	      Incipe nunc cantus alios, dea, visaque vobis
<valerius flaccus 5.218>	Thessalici da bella ducis. non mens mihi, non haec
<valerius flaccus 5.219>	ora satis. ventum ad furias infandaque natae
<valerius flaccus 5.220>	foedera et horrenda trepidam sub virgine puppem;                    
<valerius flaccus 5.221>	impia monstriferis surgunt iam proelia campis.
<valerius flaccus 5.222>	ante dolos, ante infidi tamen exsequar astus
<valerius flaccus 5.223>	Soligenae falli meriti meritique relinqui,
<valerius flaccus 5.224>	inde canens: Scythica senior iam Solis in urbe
<valerius flaccus 5.225>	fata laborati Phrixus compleverat aevi.                    
<valerius flaccus 5.226>	illius extremo sub funere mira repente
<valerius flaccus 5.227>	flamma poli magnoque aries apparuit astro
<valerius flaccus 5.228>	aequora cuncta movens. at vellera Martis in umbra
<valerius flaccus 5.229>	ipse sui Phrixus monumentum insigne pericli
<valerius flaccus 5.230>	liquerat ardenti quercum complexa metallo.                    
<valerius flaccus 5.231>	quondam etiam tacitae visus per tempora noctis
<valerius flaccus 5.232>	effigie vasta socerumque exterruit ingens
<valerius flaccus 5.233>	prodita vox: 'o qui patria tellure fugatum
<valerius flaccus 5.234>	quaerentemque domos his me considere passus
<valerius flaccus 5.235>	sedibus, oblata generum mox prole petisti,                    
<valerius flaccus 5.236>	tunc tibi regnorum labes luctusque supersunt
<valerius flaccus 5.237>	rapta soporato fuerint cum vellera luco.
<valerius flaccus 5.238>	praeterea infernae quae nunc sacrata Dianae
<valerius flaccus 5.239>	fert castos Medea choros, quemcumque procorum
<valerius flaccus 5.240>	pacta petat, maneat regnis ne virgo paternis.'                    
<valerius flaccus 5.241>	dixit et admota pariter fatalia visus
<valerius flaccus 5.242>	tradere terga manu, tum falso fusus ab auro
<valerius flaccus 5.243>	currere per summi fulgor laquearia tecti.
<valerius flaccus 5.244>	membra toris rapit ille tremens patriumque precatur
<valerius flaccus 5.245>	numen et eoo surgentes litore currus:                    
<valerius flaccus 5.246>	'haec tibi fatorum, genitor, tutela meorum,
<valerius flaccus 5.247>	omnituens, tua nunc terris, tua lumina toto
<valerius flaccus 5.248>	sparge mari. seu nostra dolos molitur opertos
<valerius flaccus 5.249>	sive externa manus, primus mihi nuntius esto.
<valerius flaccus 5.250>	tu quoque, sacrata rutilant cui vellera quercu,                    
<valerius flaccus 5.251>	excubias, Gradive, tene. praesentia luco
<valerius flaccus 5.252>	arma tubaeque sonent, vox et tua noctibus exstet.'
<valerius flaccus 5.253>	vix ea, Caucaseis cum lapsus montibus anguis
<valerius flaccus 5.254>	haud sine mente dei spiris nemus omne refusis
<valerius flaccus 5.255>	implicuit Graiumque procul respexit ad orbem.                    
<valerius flaccus 5.256>	ergo omnes prohibere minas praedictaque Phrixi
<valerius flaccus 5.257>	invigilat, plena necdum Medea iuventa
<valerius flaccus 5.258>	adnuitur thalamis Albani virgo tyranni.
<valerius flaccus 5.259>	      Interea auguriis monstrisque minacibus urbem
<valerius flaccus 5.260>	territat ante monens semper deus et data seri                    
<valerius flaccus 5.261>	signa mali, reddi iubet exitiale sacerdos
<valerius flaccus 5.262>	vellus et Haemoniis infaustum mittere terris.
<valerius flaccus 5.263>	contra Sole satus Phrixi praecepta volutans
<valerius flaccus 5.264>	aegro corde negat nec vulgi cura tyranno
<valerius flaccus 5.265>	dum sua sit modo tuta salus. tunc ordine regi                    
<valerius flaccus 5.266>	proximus et frater materno sanguine Perses
<valerius flaccus 5.267>	increpitare virum, sequitur duce turba reperto.
<valerius flaccus 5.268>	ille furens ira solio se proripit alto
<valerius flaccus 5.269>	praecipitatque patres ipsumque ut talibus ausis
<valerius flaccus 5.270>	spem sibi iam rerum vulgi levitate serentem                    
<valerius flaccus 5.271>	ense petit. rapit inde fugam crudelia Perses
<valerius flaccus 5.272>	signa gerens omnemque quatit rumoribus Arcton.
<valerius flaccus 5.273>	iamque aderat magnis regum cum milibus urbi
<valerius flaccus 5.274>	primaque in adversos frustratus proelia muros
<valerius flaccus 5.275>	constiterat. datus et sociis utrimque cremandis                    
<valerius flaccus 5.276>	ille dies alterque dies, cum Marte remisso
<valerius flaccus 5.277>	debitus Aeaeis dux Thessalus adpulit oris.
<valerius flaccus 5.278>	      Nox hominum genus et duros miserata labores
<valerius flaccus 5.279>	rettulerat fessis optata silentia terris.
<valerius flaccus 5.280>	at Iuno et summi virgo Iovis intima secum                    
<valerius flaccus 5.281>	consilia et varias sociabant pectore curas.
<valerius flaccus 5.282>	virgo prior 'magna pariter quos mole petamus?
<valerius flaccus 5.283>	cernis,' ait 'Colchos habeant quae proelia quique
<valerius flaccus 5.284>	nunc status. hinc Perses, illinc non viribus aequis
<valerius flaccus 5.285>	apparat Aeetes aciem. quibus addimur armis?'                    
<valerius flaccus 5.286>	cui Iuno: 'dimitte metus, ne proelia forte
<valerius flaccus 5.287>	hinc tibi grata negem.  . . .  manet aegida sudor
<valerius flaccus 5.288>	et nostros iam sudor equos. stat pectore fixum
<valerius flaccus 5.289>	Aeetae sociare manus. scio perfida regis
<valerius flaccus 5.290>	corda quidem, nullos Minyis exsolvet honores.                    
<valerius flaccus 5.291>	verum alios tunc ipsa dolos, alia orsa movebo.'--
<valerius flaccus 5.292>	'sint precor haec; tua namque mihi comitanda potestas,'
<valerius flaccus 5.293>	Pallas ait 'liceat Grais ut reddere terris
<valerius flaccus 5.294>	Aesonium caput et puppem, quam struximus ipsae,
<valerius flaccus 5.295>	iactatam tandem nostro componere caelo.'                    
<valerius flaccus 5.296>	talia tunc hominum superi pro laude movebant.
<valerius flaccus 5.297>	      Tristior at numquam tantove paventibus ulla
<valerius flaccus 5.298>	nox Minyis egesta metu. nil quippe reperto
<valerius flaccus 5.299>	Phaside, nil domitis actum Symplegados undis
<valerius flaccus 5.300>	cunctaque adhuc, magni veniant dum regis ad urbem,                    
<valerius flaccus 5.301>	ambigua et dubia rerum pendentia summa.
<valerius flaccus 5.302>	praecipue Aesoniden varios incerta per aestus
<valerius flaccus 5.303>	mens rapit undantem curis ac multa novantem.
<valerius flaccus 5.304>	qualiter ex alta cum Iuppiter arce coruscat
<valerius flaccus 5.305>	Pliadas ille movens mixtumque sonoribus imbrem                     
<valerius flaccus 5.306>	horriferamve nivem, canis ubi tollitur omnis
<valerius flaccus 5.307>	campus aquis, aut sanguinei magna ostia belli
<valerius flaccus 5.308>	aut alios duris fatorum gentibus ortus,
<valerius flaccus 5.309>	sic tum diversis hinc atque hinc motibus anceps
<valerius flaccus 5.310>	pectora dux crebro gemitu quatit, optat et almum                    
<valerius flaccus 5.311>	iam iubar et certi tandem discriminis horas.
<valerius flaccus 5.312>	tunc defixa solo coetuque intenta silenti
<valerius flaccus 5.313>	versus ad ora virum 'quod primum ingentibus ausis
<valerius flaccus 5.314>	optavistis' ait 'veterumque quod horruit aetas,
<valerius flaccus 5.315>	adsumus en tantumque fretis enavimus orbem.                    
<valerius flaccus 5.316>	nec pelagi nos mille viae nec fama fefellit
<valerius flaccus 5.317>	Soligenam Aeeten media regnare sub Arcto.
<valerius flaccus 5.318>	ergo ubi lux altum sparget mare, tecta petenda
<valerius flaccus 5.319>	urbis et ignoti mens experienda tyranni.
<valerius flaccus 5.320>	adnuet ipse, reor, neque inexorabile certe                    
<valerius flaccus 5.321>	quod petimus. sin vero preces et dicta superbus
<valerius flaccus 5.322>	respuerit, iam nunc animos firmate repulsae
<valerius flaccus 5.323>	quaque via patriis referamus vellera terris,
<valerius flaccus 5.324>	stet potius: rebus semper pudor absit in artis.'
<valerius flaccus 5.325>	dixerat et Scythicam qui se comitentur ad urbem                    
<valerius flaccus 5.326>	sorte petit numeroque novem ducuntur ab omni.
<valerius flaccus 5.327>	inde viam, qua Circaei plaga proxima campi,
<valerius flaccus 5.328>	corripiunt regemque petunt iam luce reducta.
<valerius flaccus 5.329>	      Forte deum variis per noctem territa monstris
<valerius flaccus 5.330>	senserat ut pulsas tandem Medea tenebras                    
<valerius flaccus 5.331>	rapta toris primi iubar ad placabile Phoebi
<valerius flaccus 5.332>	ibat et horrendas lustrantia flumina noctes.
<valerius flaccus 5.333>	namque soporatos tacitis in sedibus artus
<valerius flaccus 5.334>	dum premit alta quies nullaeque in virgine curae,
<valerius flaccus 5.335>	visa pavens castis Hecates excedere lucis,                    
<valerius flaccus 5.336>	dumque pii petit ora patris, stetit arduus inter
<valerius flaccus 5.337>	pontus et ingenti circum stupefacta profundo
<valerius flaccus 5.338>	fratre tamen conante sequi. mox stare paventes
<valerius flaccus 5.339>	viderat intenta pueros nece seque trementem
<valerius flaccus 5.340>	spargere caede manus et lumina rumpere fletu.                    
<valerius flaccus 5.341>	his turbata minis fluvios ripamque petebat
<valerius flaccus 5.342>	Phasidis aequali Scythidum comitante caterva.
<valerius flaccus 5.343>	florea per verni qualis iuga duxit Hymetti
<valerius flaccus 5.344>	aut Sicula sub rupe choros hinc gressibus haerens
<valerius flaccus 5.345>	Pallados, hinc carae Proserpina iuncta Dianae,                    
<valerius flaccus 5.346>	altior ac nulla comitum certante, priusquam
<valerius flaccus 5.347>	palluit et viso pulsus decor omnis Averno;
<valerius flaccus 5.348>	talis et in vittis geminae cum lumine taedae
<valerius flaccus 5.349>	Colchis erat nondum miseros exosa parentes.
<valerius flaccus 5.350>	ut procul extremi gelidis a fluminis undis                    
<valerius flaccus 5.351>	prima viros tacito vidit procedere passu,
<valerius flaccus 5.352>	substitit ac maesto nutricem adfata timore est:
<valerius flaccus 5.353>	'quae manus haec, certo ceu me petat agmine, mater,
<valerius flaccus 5.354>	advenit haud armis, haud umquam cognita cultu?
<valerius flaccus 5.355>	quaere fugam, precor, et tutos circumspice saltus.'                    
<valerius flaccus 5.356>	audit virginei custos grandaeva pudoris
<valerius flaccus 5.357>	Henioche, cultus primi cui creditus aevi,
<valerius flaccus 5.358>	tum trepidam dictis firmans hortatur alumnam.
<valerius flaccus 5.359>	'non tibi ab hoste minae nec vis' ait 'ulla propinquat
<valerius flaccus 5.360>	nec [te] metus: externo iam flammea murice cerno                    
<valerius flaccus 5.361>	tegmina, iam vittas frondemque imbellis olivae.
<valerius flaccus 5.362>	Graius adest, Graio sic cuncta simillima Phrixo.'
<valerius flaccus 5.363>	      Sic ait. at Iuno, pulchrum longissima quando
<valerius flaccus 5.364>	robur cura ducis magnique edere labores,
<valerius flaccus 5.365>	mole nova et roseae perfudit luce iuventae.                    
<valerius flaccus 5.366>	iam Talaum iamque Ampyciden astroque comantes
<valerius flaccus 5.367>	Tyndaridas ipse egregio supereminet ore.
<valerius flaccus 5.368>	non secus autumno quam cum magis asperat ignes
<valerius flaccus 5.369>	Sirius et saevo cum nox accenditur auro
<valerius flaccus 5.370>	luciferas crinita faces, hebet Arcas et ingens                    
<valerius flaccus 5.371>	Iuppiter. ast illum tanto non gliscere caelo
<valerius flaccus 5.372>	vellet ager, vellent calidis iam fontibus amnes.
<valerius flaccus 5.373>	regina, attonito quamquam pavor ore silentem
<valerius flaccus 5.374>	exanimet, mirata tamen paulumque reductis
<valerius flaccus 5.375>	passibus in solo stupuit duce. nec minus inter                    
<valerius flaccus 5.376>	ille tot ignoti socias gregis haeret in una
<valerius flaccus 5.377>	defixus sentitque ducem dominamque catervae.
<valerius flaccus 5.378>	'si dea, si magni decus huc ades' inquit 'Olympi,
<valerius flaccus 5.379>	has ego credo faces, haec virginis ora Dianae,
<valerius flaccus 5.380>	teque renodatam pharetris ac pace fruentem                    
<valerius flaccus 5.381>	ad sua Caucaseae producunt flumina nymphae.
<valerius flaccus 5.382>	si domus in terris atque hinc tibi gentis origo,
<valerius flaccus 5.383>	felix prole parens olimque beatior ille,
<valerius flaccus 5.384>	qui tulerit longis et te sibi iunxerit annis.
<valerius flaccus 5.385>	sed fer opem, regina, viris! nos hospita pubes                    
<valerius flaccus 5.386>	advehimur, Graium proceres [ta] tua tecta petentes.
<valerius flaccus 5.387>	duc, precor, ad vestri quicumque est ora tyranni
<valerius flaccus 5.388>	ac tu prima doce fandi tempusque modumque.
<valerius flaccus 5.389>	nam mihi sollicito deus ignaroque locorum
<valerius flaccus 5.390>	te dedit, in te animos atque omnia nostra repono.'
<valerius flaccus 5.391>	      Dixit et opperiens trepidam stetit. illa parumper
<valerius flaccus 5.392>	virgineo cunctata metu sic orsa vicissim:
<valerius flaccus 5.393>	'quem petis Aeeten genitor meus ipsaque iuxta
<valerius flaccus 5.394>	moenia, si vivos possis discernere calles.
<valerius flaccus 5.395>	hac adeo duce ferte gradus! ingentia namque                    
<valerius flaccus 5.396>	castra alios aditus atque impius obsidet hostis.'
<valerius flaccus 5.397>	dixerat haec patriumque viam detorquet ad amnem
<valerius flaccus 5.398>	sacraque terrificae supplex movet inrita Nocti.
<valerius flaccus 5.399>	      Ille autem inceptum famula duce protinus urget
<valerius flaccus 5.400>	aere saeptus iter, patitur nec regia cerni                    
<valerius flaccus 5.401>	Iuno virum, prior Aeetae ne nuntius adsit.
<valerius flaccus 5.402>	iamque inerat populo mediaeque incognitus urbi
<valerius flaccus 5.403>	cum comes orsa loqui: 'Phoebi genitoris ad aras
<valerius flaccus 5.404>	ventum.' ait 'huc adytis iam se de more paternis
<valerius flaccus 5.405>	rex feret, hic proceres audit populosque precantes                    
<valerius flaccus 5.406>	adloquiis facilis: praesens pater admonet aequi.'
<valerius flaccus 5.426>	      Dixerat. ast illi propere monstrata capessunt                    
<valerius flaccus 5.407>	limina. non aliter quam si radiantis adirent                    
<valerius flaccus 5.408>	ora dei verasque aeterni luminis arces,
<valerius flaccus 5.409>	tale iubar per tecta micat. stat ferreus Atlans
<valerius flaccus 5.410>	Oceano genibusque tumens infringitur unda.                    
<valerius flaccus 5.411>	at medii per terga senis rapit ipse nitentes
<valerius flaccus 5.412>	altus equos curvoque diem subtexit Olympo.
<valerius flaccus 5.413>	pone rota breviore soror densaeque sequuntur
<valerius flaccus 5.414>	Pliades et madidis rorantes crinibus ignes.
<valerius flaccus 5.415>	nec minus hinc varia dux laetus imagine templi                    
<valerius flaccus 5.416>	ad geminas fert ora fores cunabula gentis
<valerius flaccus 5.417>	Colchidos hic ortusque tuens, ut prima Sesostris
<valerius flaccus 5.418>	intulerit rex bella Getis, ut clade suorum
<valerius flaccus 5.419>	territus hos Thebas patriumque reducat ad amnem,
<valerius flaccus 5.420>	Phasidis hos imponat agris Colchosque vocari                    
<valerius flaccus 5.421>	imperet. Arsinoen illi tepidaeque requirunt
<valerius flaccus 5.422>	otia laeta Phari pinguemque sine imbribus annum
<valerius flaccus 5.423>	et iam Sarmaticis permutant carbasa bracis.
<valerius flaccus 5.424>	barbarus in patriis sectatur montibus Aean
<valerius flaccus 5.425>	Phasis amore furens. pavidas iacit illa pharetras                    
<valerius flaccus 5.427>	virgineo turbata metu, discursibus et iam                    
<valerius flaccus 5.428>	deficit ac volucri victam deus alligat unda.
<valerius flaccus 5.429>	flebant populeae iuvenem Phaethonta sorores
<valerius flaccus 5.430>	ater et Eridani trepidum globus ibat in amnem.                    
<valerius flaccus 5.431>	at iuga vix Tethys sparsumque recolligit axem
<valerius flaccus 5.432>	et formidantem patrios Pyroenta dolores.
<valerius flaccus 5.433>	aurea quin etiam praesaga Mulciber arte
<valerius flaccus 5.434>	vellera venturosque olim caelarat Achivos.
<valerius flaccus 5.435>	texitur Argea pinus Pagasaea securi                    
<valerius flaccus 5.436>	iamque eadem remos, eadem dea flectit habenas,
<valerius flaccus 5.437>	ipsa subit nudaque vocat dux agmina dextra.
<valerius flaccus 5.438>	exoritur Notus et toto ratis una profundo
<valerius flaccus 5.439>	cernitur, Odrysio gaudebant carmine phocae.
<valerius flaccus 5.440>	apparent trepidi per Phasidis ostia Colchi                    
<valerius flaccus 5.441>	clamantemque procul linquens regina parentem.
<valerius flaccus 5.442>	urbs erat hinc contra gemino circumflua ponto,
<valerius flaccus 5.443>	ludus ubi et cantus taedaeque in nocte iugales
<valerius flaccus 5.444>	regalique toro laetus gener; ille priorem
<valerius flaccus 5.445>	deserit: ultrices spectant a culmine Dirae.                    
<valerius flaccus 5.446>	deficit in thalamis turbataque paelice coniunx
<valerius flaccus 5.447>	pallam et gemmiferae donum exitiale coronae
<valerius flaccus 5.448>	apparat ante omnes secum dequesta labores.
<valerius flaccus 5.449>	munere quo patrias paelex ornatur ad aras
<valerius flaccus 5.450>	infelix et iam rutilis correpta venenis                    
<valerius flaccus 5.451>	implicat igne domos. haec tum miracula Colchis
<valerius flaccus 5.452>	struxerat Ignipotens nondum noscentibus, ille
<valerius flaccus 5.453>	quis labor, aligeris aut quae secet anguibus auras
<valerius flaccus 5.454>	caede madens. odere tamen visusque reflectunt.
<valerius flaccus 5.455>	      Quin idem Minyas operum defixerat error,                    
<valerius flaccus 5.456>	cum se Sole satus patriis penetralibus infert.
<valerius flaccus 5.457>	filius hunc iuxta primis Absyrtus in annis,
<valerius flaccus 5.458>	dignus avo quemque insontem meliora manerent.
<valerius flaccus 5.459>	tum gener Albanis Styrus qui advenerat oris,
<valerius flaccus 5.460>	distulerant sed bella toros. tum Phrontis et Argus                    
<valerius flaccus 5.461>	Aeolidae fraterque Melas, quos advena Phrixus
<valerius flaccus 5.462>	progenuit, pariterque levi Cytisorus in hasta.
<valerius flaccus 5.463>	post alii, quos praecipuo Titania tellus
<valerius flaccus 5.464>	legit honore patres, motique ad proelia reges.
<valerius flaccus 5.465>	admonet hic socios nebulamque erumpit Iason                    
<valerius flaccus 5.466>	sideris ora ferens; nova lux offusa Cytaeis.
<valerius flaccus 5.467>	conveniunt ~rogitant~que viros rogitantque, quid ausi
<valerius flaccus 5.468>	quidve ferant. postquam primis inhiantia dictis
<valerius flaccus 5.469>	agmina suppressumque videt iam murmur Iason
<valerius flaccus 5.470>	talia miranti propius tulit orsa tyranno:                    
<valerius flaccus 5.471>	'rex Hyperionide, quem per freta tanta petendum
<valerius flaccus 5.472>	caelicolae et prima dignum statuere carina,
<valerius flaccus 5.473>	siquando hic aliquam nostro satus orbe solebat
<valerius flaccus 5.474>	Thessaliam, siquos Phrixus memorare Pelasgos,
<valerius flaccus 5.475>	hi tibi tot casus, horrenda tot avia mensi                    
<valerius flaccus 5.476>	cernimur. ipse egomet proprio de sanguine Phrixi:
<valerius flaccus 5.477>	namque idem Cretheus ambobus et Aeolus auctor
<valerius flaccus 5.478>	cum Iove Neptunoque et cum Salmonide nympha.
<valerius flaccus 5.479>	me neque nunc enses araeque egere paternae
<valerius flaccus 5.480>	nec tua Thessalicis quamquam inclita nomina terris                    
<valerius flaccus 5.481>	sponte sequor. cui non iusso tot adire voluptas
<valerius flaccus 5.482>	monstra maris, cui Cyaneos intrare fragores?
<valerius flaccus 5.483>	sceptra tui toto Pelias sub numine Phoebi
<valerius flaccus 5.484>	maxima sorte tenens totque illa ~cremantia~ clivos
<valerius flaccus 5.485>	oppida, tot vigili pulcherrima flumina cornu,                    
<valerius flaccus 5.486>	ille meum imperiis urget caput, ille labores
<valerius flaccus 5.487>	dat varios, suus ut magnum rex spargit ab Argis
<valerius flaccus 5.488>	Alciden, Sthenelo ipse satus. tamen aspera regum
<valerius flaccus 5.489>	perpetimur iuga nec melior parere recuso.
<valerius flaccus 5.490>	hic sibi me auratae pecudis quiscumque periclis                    
<valerius flaccus 5.491>	exuvias perferre iubet. tibi gratia nostri
<valerius flaccus 5.492>	sit precor haec meritique locus, quod iussa recepi
<valerius flaccus 5.493>	teque alium quam quem Pelias speratque cupitque
<valerius flaccus 5.494>	promisi et meliora tuae mihi foedera dextrae.
<valerius flaccus 5.495>	si petere hoc saevi statuissem sanguine belli,                    
<valerius flaccus 5.496>	Ossa dabat Pindusque rates quotque ante secuti
<valerius flaccus 5.497>	inde nec audacem Bacchum nec Persea reges.
<valerius flaccus 5.498>	sed me nuda fides sanctique potentia iusti
<valerius flaccus 5.499>	huc tulit ac medii sociatrix gratia Phrixi
<valerius flaccus 5.500>	iamque tibi nostra geniti de stirpe nepotes.                    
<valerius flaccus 5.501>	nec tamen aut Phrygios reges aut arva furentis
<valerius flaccus 5.502>	Bebryciae spernendus adi: seu fraude petivit
<valerius flaccus 5.503>	seu quis honore meos, sua reddita dona deumque
<valerius flaccus 5.504>	nos genus atque ratem magnae sensere Minervae.
<valerius flaccus 5.505>	vix tandem longis quaesitam Colchida votis                    
<valerius flaccus 5.506>	contigimus qualemque dabat te fama videmus.
<valerius flaccus 5.507>	tu modo ne claros Minyis invideris actus!
<valerius flaccus 5.508>	non aliena peto terrisve indebita nostris
<valerius flaccus 5.509>	(siquis et in precibus vero locus) atque ea Phrixo
<valerius flaccus 5.510>	crede dari, Phrixum ad patrios ea ferre penates.                    
<valerius flaccus 5.511>	munera tu contra victum mihi vecta per aequor
<valerius flaccus 5.512>	accipe, Taenarii chlamydem de sanguine aeni
<valerius flaccus 5.513>	frenaque et accinctum gemmis fulgentibus ensem:
<valerius flaccus 5.514>	hoc patrium decus, haec materni texta laboris,
<valerius flaccus 5.515>	his Lapithes adsuerat eques. da iungere dona,                    
<valerius flaccus 5.516>	da Scythicas sociare domos. sciat effera regis
<valerius flaccus 5.517>	ira mei, quem te horrifero sortitus in axe
<valerius flaccus 5.518>	Caucasus atque tuis quantum mitescat habenis.'
<valerius flaccus 5.519>	      Talibus orantem vultu gravis ille minaci
<valerius flaccus 5.520>	iamdudum premit et furiis ignescit opertis.                    
<valerius flaccus 5.521>	ceu tumet atque imo sub gurgite concipit austros
<valerius flaccus 5.522>	unda silens, trahit ex alto sic barbarus iras
<valerius flaccus 5.523>	et nunc ausa viri, nunc heu sua prodita Grais
<valerius flaccus 5.524>	regna fremit. quin et facili sibi mente receptum
<valerius flaccus 5.525>	iam Phrixum dolet et Scythiae periisse timores.                    
<valerius flaccus 5.526>	nunc quassat caput ac iuvenis spes ridet inanes,
<valerius flaccus 5.527>	quid vesanus agat, quod vellera poscat ab angue.
<valerius flaccus 5.528>	urit et antiquae memorem vox praescia sortis:
<valerius flaccus 5.529>	cur simul ac Persen illinc sibi moverit atque hinc
<valerius flaccus 5.530>	Thessalicam fortuna ratem, num debitus ista                    
<valerius flaccus 5.531>	finis agat saevaeque petant iam vellera Parcae.
<valerius flaccus 5.532>	interea quoniam belli pugnaeque propinquae
<valerius flaccus 5.533>	cura prior, fingit placidis fera pectora dictis
<valerius flaccus 5.534>	reddit et haec: 'cuperem haut tali vos tempore tectis
<valerius flaccus 5.535>	advenisse meis, quo me gravis adsidet hostis.                    
<valerius flaccus 5.536>	frater enim--sceptri sic omnibus una cupido--
<valerius flaccus 5.537>	excidium parat et castris me ingentibus urget.
<valerius flaccus 5.538>	quare age cognatas primum defendite sedes
<valerius flaccus 5.539>	nec decus oblati dimiseris advena belli;
<valerius flaccus 5.540>	namque virum trahit ipse chalybs. tum vellera victor                    
<valerius flaccus 5.541>	tam meritis nec sola dabo.' contra inscius astus
<valerius flaccus 5.542>	'ergo nec hic nostris derat labor arduus actis'
<valerius flaccus 5.543>	excipit Aesonides 'et ceu nihil aequore passis
<valerius flaccus 5.544>	additus iste dies? veniant super haec quoque fato
<valerius flaccus 5.545>	bella meo? non hunc parva mihi caede dolorem                    
<valerius flaccus 5.546>	quasque dedit luet ille moras.' tum Castora mittit,
<valerius flaccus 5.547>	qui ferat Aeaei sociis responsa tyranni.
<valerius flaccus 5.548>	acribus ast illos curis mora saeva trahebat
<valerius flaccus 5.549>	ac simul ut medio viderunt Castora campo
<valerius flaccus 5.550>	crebrior incussit mentem pavor. 'o Iovis alma                    
<valerius flaccus 5.551>	progenies, fare an patriam spes ulla videndi,
<valerius flaccus 5.552>	fare!' omnes, ille in mediis sic orsus Achivis:
<valerius flaccus 5.553>	'nec ferus Aeetes, ut fama, nec aurea nobis
<valerius flaccus 5.554>	terga negat, bello interea sed pressus iniquo
<valerius flaccus 5.555>	auxilium petit: armatos dux protinus omnes                    
<valerius flaccus 5.556>	accelerare iubet, longo nam tuta recessu
<valerius flaccus 5.557>	puppis et apposita fluvius defenditur urbe.'
<valerius flaccus 5.558>	      Haud mora. prosiliunt quos nec Rhipaea iuventus
<valerius flaccus 5.559>	quos nec Hiber aut tota suis Aurora pharetris
<valerius flaccus 5.560>	sustineat. stetit explicito prius agmine pubes                    
<valerius flaccus 5.561>	expertique simul si tela artusque sequantur.
<valerius flaccus 5.562>	nec quisquam freta nec patrias iam respicit urbes,
<valerius flaccus 5.563>	sed magis ad praesens itur decus. incita cristas
<valerius flaccus 5.564>	aura quatit, variis floret via discolor armis,
<valerius flaccus 5.565>	qualis ab Oceano nitidum ~chorus~ aethera vestit,                    
<valerius flaccus 5.566>	qualibus adsurgens nox aurea cingitur astris.
<valerius flaccus 5.567>	illos Sole satus tacita maestissimus ira
<valerius flaccus 5.568>	miratur temere adsumptos nec talia mallet
<valerius flaccus 5.569>	robora quam medios hostem subiisse penates.
<valerius flaccus 5.570>	interea laeto patitur convivia cultu                    
<valerius flaccus 5.571>	et iuxta Aesoniden magno cratere lacessit
<valerius flaccus 5.572>	nunc sibi monstrantem natos Iovis oraque iuxta
<valerius flaccus 5.573>	Aeacidum, nunc ingentes Calydonis alumnos.
<valerius flaccus 5.574>	audit et Alciden infando errore relictum
<valerius flaccus 5.575>	defletosque duces terraeque marisque labores.                    
<valerius flaccus 5.576>	ipse autem tantis concita furoribus arma
<valerius flaccus 5.577>	expetit Aesonides et amicos ordine reges.
<valerius flaccus 5.578>	'quis procul ille virum nobis, quem balteus asper
<valerius flaccus 5.579>	subligat et stricto stat proximus armiger arcu
<valerius flaccus 5.580>	ceu pugnam paret et positas confundere mensas?'                    
<valerius flaccus 5.581>	contra flammigeri proles Perseia Solis
<valerius flaccus 5.582>	'quem rogitas, Carmeius.' ait. 'mos comminus arma
<valerius flaccus 5.583>	semper habere viro, semper meminisse pharetrae.'
<valerius flaccus 5.587>	'illum' ait Aesonides 'pariter refer, horrida signis                    
<valerius flaccus 5.588>	cui chlamys et multa spirat coma flexilis aura.'
<valerius flaccus 5.589>	respicit Aeetes atque hunc quoque nomine reddit:
<valerius flaccus 5.590>	'dives Aron. croceos sic illius omnis odores                    
<valerius flaccus 5.591>	iactat eques, cunctis sic est coma culta maniplis;
<valerius flaccus 5.592>	sed ne sperne virum et comptis diffide capillis.
<valerius flaccus 5.593>	Campesus hic spoliis in tigridis. ille profundo
<valerius flaccus 5.594>	incumbens Odrussa mero; viden alta comantem
<valerius flaccus 5.595>	pectora et ingenti turbantem pocula barba?'                    
<valerius flaccus 5.596>	hic et Iaxarten dictis stupet hospes acerbis
<valerius flaccus 5.597>	immodicum linguaque gravem, cui nulla minanti
<valerius flaccus 5.598>	non superum, non praesentis reverentia belli.
<valerius flaccus 5.599>	contra autem Aeetes 'non frustra magna superbo
<valerius flaccus 5.600>	dicta volant' ait 'et vocem paria arma sequuntur                    
<valerius flaccus 5.601>	nec requies quin Marte diem noctemque fatiget.
<valerius flaccus 5.602>	atque ubi Rhipaea stupuerunt flumina bruma
<valerius flaccus 5.603>	iam pavidi cum prole Getae, iam pervigil illum
<valerius flaccus 5.604>	Medus et oppositis exspectat Hiberia claustris.
<valerius flaccus 5.584>	quid Latagum, quid si amnigenam mirere Choaspen?                    
<valerius flaccus 5.585>	bellatoris equi potantem cerne cruores
<valerius flaccus 5.586>	nec tamen immissis hic segnior ibit habenis.
<valerius flaccus 5.605>	hos autem quae quemque manus, quae signa sequantur                    
<valerius flaccus 5.606>	si memorem, prius umentem lux solverit umbram.
<valerius flaccus 5.607>	cras acies atque illa ducum cras regna videbis
<valerius flaccus 5.608>	dissona, saxiferae surgat quibus imber habenae,
<valerius flaccus 5.609>	quae iaculo gens apta levi, quae picta pharetris
<valerius flaccus 5.610>	venerit. ingentes animo iam prospice campos                    
<valerius flaccus 5.611>	atque hanc alipedi pulsantem corpora curru
<valerius flaccus 5.612>	Euryalen, quibus exsultet Mavortia turmis
<valerius flaccus 5.613>	et quantum elata valeat peltata securi,
<valerius flaccus 5.614>	cara mihi et veras inter non ultima natas.'
<valerius flaccus 5.615>	fatur et occiduo libat cratera parenti.                    
<valerius flaccus 5.616>	quisque suis tum vota deis et pocula fundit,
<valerius flaccus 5.617>	dent aciem, dent belligeros superare labores.
<valerius flaccus 5.618>	      Ecce autem Geticis veniens Gradivus ab antris
<valerius flaccus 5.619>	ingentemque trahens Arctoa per aequora nubem
<valerius flaccus 5.620>	aspicit Aeaea Minyas stupefactus in urbe                    
<valerius flaccus 5.621>	ambitumque senem promissaque vellera puppi
<valerius flaccus 5.622>	Thessalicae. citus ad summi stellantia patris
<valerius flaccus 5.623>	tecta ruit questuque Iovem testatur acerbo:
<valerius flaccus 5.624>	'quae studiis, rex magne, quies? iam mutua divi
<valerius flaccus 5.625>	exitia in solos hominum molimur honores                    
<valerius flaccus 5.626>	teque ea cuncta iuvant, rabidam qui Pallada caelo
<valerius flaccus 5.627>	non abigis neque femineis ius obicis ausis.
<valerius flaccus 5.628>	non queror exstructa quod vexerit ipsa carina
<valerius flaccus 5.629>	vellera sacra meis sperantem avertere lucis
<valerius flaccus 5.630>	quodque palam tutata viros. sic cetera pergat,                    
<valerius flaccus 5.631>	si valet. insidiis quid nunc fallacibus ambit,
<valerius flaccus 5.632>	nostra ut Phrixeo spolientur templa metallo?
<valerius flaccus 5.633>	non opus auxilio Colchis nec foedere vestro:
<valerius flaccus 5.634>	et Persen simul et Minyas deposcimus hostes.
<valerius flaccus 5.635>	quin age (quid tantae coeunt in proelia gentes,                    
<valerius flaccus 5.636>	quid tuus Aesonides?) imus nos, protinus imus
<valerius flaccus 5.637>	in nemus auriferum et sumptis decernimus armis?
<valerius flaccus 5.638>	vel tu sola polo tacitis inopina tenebris
<valerius flaccus 5.639>	labere: quantus ibi deus experiere nec illas
<valerius flaccus 5.640>	adstiteris impune trabes. an Martia templa                    
<valerius flaccus 5.641>	intemeranda minus, tantum mihi lucus et agger
<valerius flaccus 5.642>	quod rudis et sola colimur si gentibus umbra?
<valerius flaccus 5.643>	est amor et rerum cunctis tutela suarum.
<valerius flaccus 5.644>	et tibi, magne pater, terris donaria certant;
<valerius flaccus 5.645>	est honor his etiam silvis. ego cara Mycenes                    
<valerius flaccus 5.646>	culmina, virgineas praeder si Cecropis arces,
<valerius flaccus 5.647>	iam coniunx, iam te gemitu lacrimisque tenebit
<valerius flaccus 5.648>	nata querens. metuant ergo nec talia possint.'
<valerius flaccus 5.649>	      Non tulit haec animis quin longa silentia Pallas
<valerius flaccus 5.650>	rumperet inridens strepitumque minasque Gradivi.                    
<valerius flaccus 5.651>	'non tibi Aloidae quibus haec fera murmura iactes,
<valerius flaccus 5.652>	non Lapithae, sed Pallas' ait 'neque ego aegide digna
<valerius flaccus 5.653>	nec vocer ulterius proles Iovis, excidat iste
<valerius flaccus 5.654>	ni tibi corde tumor: lituos miser armaque faxo
<valerius flaccus 5.655>	oderis et primis adimam tua nomina bellis.                    
<valerius flaccus 5.656>	quin simili matrem demens gravitate secutus?
<valerius flaccus 5.657>	digna quidem, monstrum superis quae tale crearit.
<valerius flaccus 5.658>	quod tamen adgressae scelus aut quo crimine sontes
<valerius flaccus 5.659>	si iuvenem, qui iussa sui tam dira tyranni
<valerius flaccus 5.660>	impavidus maria et nondum qui nota subibat,                    
<valerius flaccus 5.661>	iuvimus et magnis aliquam spem movimus ausis?
<valerius flaccus 5.662>	an nullas praeferre preces nec foedera regis
<valerius flaccus 5.663>	ulla sequi, caeca sed cuncta impellere pugna
<valerius flaccus 5.664>	debuimus? sic Thraces agunt, sic turbidus iste
<valerius flaccus 5.665>	siqua petit. cuperem haec etiamnum bella remitti                    
<valerius flaccus 5.666>	nec socias armare manus. da vellera, rector,
<valerius flaccus 5.667>	et medio nos cerne mari. quod sin ea Mavors
<valerius flaccus 5.668>	abnegat et solus nostris sudoribus obstat,
<valerius flaccus 5.669>	ibimus indecores frustraque tot aequora vectae?'--
<valerius flaccus 5.670>	'fas aliquid nequeat sit femina--' coeperat ardens                    
<valerius flaccus 5.671>	hic iterum alternis Mavors insurgere dictis.
<valerius flaccus 5.672>	excipit hinc contra pater et sic voce coercet:
<valerius flaccus 5.673>	'quid, vesane, fremis? cum vos iam paenitet acti
<valerius flaccus 5.674>	peccatumque satis, tunc ad mea iura venitis.
<valerius flaccus 5.675>	quolibet ista modo quacumque impellite pugna,                    
<valerius flaccus 5.676>	quae coepistis, habent quoniam sua fata furores.
<valerius flaccus 5.677>	te tamen hoc, coniunx, et te, mea nata, monebo:
<valerius flaccus 5.678>	sit Persen pepulisse satis nec vana retentet
<valerius flaccus 5.679>	spes Minyas finemve velint imponere bello.
<valerius flaccus 5.680>	illum etenim talis rerum manet, accipite, ordo:                    
<valerius flaccus 5.681>	victa retro nunc castra dabit bellumque remittet
<valerius flaccus 5.682>	territus adventu ducis et virtute Pelasgi.
<valerius flaccus 5.683>	mox ubi Thessalicis referent hos flamina terris,
<valerius flaccus 5.684>	tunc aderit victorque domos et sceptra tenebit,
<valerius flaccus 5.685>	donec et Aeeten inopis post longa senectae                    
<valerius flaccus 5.686>	exilia, heu magnis quantum licet, impia, fatis,
<valerius flaccus 5.687>	nata iuvet Graiusque nepos in regna reponat.
<valerius flaccus 5.688>	hic labor amborumque haec sunt discrimina fratrum.
<valerius flaccus 5.689>	vadite et adversis, ut quis volet, inruat armis.'
<valerius flaccus 5.690>	      Dixerat. instaurat mensas pacemque reducit                    
<valerius flaccus 5.691>	et iam sidereo noctem demittit Olympo.
<valerius flaccus 5.692>	tunc adsuetus adest Phlegraeas [qui] reddere pugnas
<valerius flaccus 5.693>	Musarum chorus et citharae pulsator Apollo
<valerius flaccus 5.694>	fertque gravem Phrygius circum cratera minister.
<valerius flaccus 5.695>	surgitur in somnos seque ad sua limina flectunt.


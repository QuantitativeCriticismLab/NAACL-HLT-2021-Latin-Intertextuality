<valerius flaccus 7.1>	Te quoque Thessalico iam serus ab hospite vesper
<valerius flaccus 7.2>	dividit et iam te tua gaudia, virgo, relinquunt
<valerius flaccus 7.3>	noxque ruit soli veniens non mitis amanti.
<valerius flaccus 7.4>	ergo ubi cunctatis extremo in limine plantis
<valerius flaccus 7.5>	contigit aegra toros et mens incensa tenebris,                    
<valerius flaccus 7.6>	vertere tunc varios per longa insomnia questus
<valerius flaccus 7.7>	nec pereat quo scire malo tandemque fateri
<valerius flaccus 7.8>	ausa sibi ~paulum~ medio sic fata dolore est:
<valerius flaccus 7.9>	'nunc ego quo casu vel quo sic pervigil usque
<valerius flaccus 7.10>	ipsa volens errore trahor? non haec mihi certe                    
<valerius flaccus 7.11>	nox erat ante tuos, iuvenis fortissime, vultus,
<valerius flaccus 7.12>	quos ego cur iterum demens iterumque recordor
<valerius flaccus 7.13>	tam magno discreta mari? quid in hospite solo
<valerius flaccus 7.14>	mens mihi? cognati potius iam vellera Phrixi
<valerius flaccus 7.15>	accipiat, quae sola petit quaeque una laborum                    
<valerius flaccus 7.16>	causa viro. nam quando domos has ille reviset
<valerius flaccus 7.17>	aut meus Aesonias quando pater ibit ad urbes?
<valerius flaccus 7.18>	felices mediis qui se dare fluctibus ausi
<valerius flaccus 7.19>	nec tantas timuere vias talemque secuti
<valerius flaccus 7.20>	huc qui deinde virum; sed, sit quoque talis, abito.'                    
<valerius flaccus 7.21>	tum iactata toro totumque experta cubile
<valerius flaccus 7.22>	ecce videt tenui candescere limen Eoo.
<valerius flaccus 7.23>	nec minus insomnem lux orta refecit amantem
<valerius flaccus 7.24>	quam cum languentes levis erigit imber aristas
<valerius flaccus 7.25>	grataque iam fessis descendunt flamina remis.                    
<valerius flaccus 7.26>	      At sua longarum Minyas iam cura viarum
<valerius flaccus 7.27>	admonet inque ipso nequiquam tempore regem
<valerius flaccus 7.28>	laetitiae meritique petunt. quem passus Iason
<valerius flaccus 7.29>	vota prius captasque deis accendere praedas
<valerius flaccus 7.30>	prominet atque oculos longe tenet, aurea si iam                    
<valerius flaccus 7.31>	pellis et oblatis clarescant atria villis.
<valerius flaccus 7.32>	ille autem iamiam vultus vocesque parantem
<valerius flaccus 7.33>	ante capit rumpitque moras inque ipsa morantis
<valerius flaccus 7.34>	prosilit ora viri talique effunditur ira:
<valerius flaccus 7.35>	'orbe satos alio, sua litora regnaque habentes,                    
<valerius flaccus 7.36>	quis furor has mediis tot fluctibus egit in oras
<valerius flaccus 7.37>	quisve mei vos tantus amor? tu prima malorum
<valerius flaccus 7.38>	causa mihi, tu, Phrixe gener! non te aequore mersum
<valerius flaccus 7.39>	quo soror, ut felix nullos nunc nomine Graios
<valerius flaccus 7.40>	nossem ego! quis regum Pelias, quis Thessalus aut quae                    
<valerius flaccus 7.41>	Graecia? quodnam hominum Minyae genus aut ubi cautes
<valerius flaccus 7.42>	Cyaneae? venit Scythicas en hospes in oras.
<valerius flaccus 7.43>	quinquaginta Asiam (pudet heu) penetrarit Iason
<valerius flaccus 7.44>	exulibus meque ante alios sic spreverit una,
<valerius flaccus 7.45>	una ratis, spolium ut vivo de rege reportet?                    
<valerius flaccus 7.46>	ipsum offerre meos, ipsum iam pandere lucos
<valerius flaccus 7.47>	imperet et nullo dignetur vincere bello?
<valerius flaccus 7.48>	cur age non templis sacrata avellere dona
<valerius flaccus 7.49>	omnibus atque ipsas gremiis abducere natas,
<valerius flaccus 7.50>	praedo, libet? vobisne domos, vobisne parentes                    
<valerius flaccus 7.51>	esse putem, ratis infandis quos sola rapinis
<valerius flaccus 7.52>	saevaque pascit hiems et quos, credamus ut ipsis,
<valerius flaccus 7.53>	rex suus inlisit pelago vetuitque reverti,
<valerius flaccus 7.54>	scilicet Aeoliae pecudis poteretur ut auro?
<valerius flaccus 7.55>	ante meus caesa descendet Caucasus umbra                    
<valerius flaccus 7.56>	ac prior Haemonias repetet super aequora praedas,
<valerius flaccus 7.57>	ante ego cum vittis cernam feralibus Hellen.
<valerius flaccus 7.58>	si tamen his aliter perstas non cedere terris
<valerius flaccus 7.59>	teque pudor cassi reditus movet ac latet una
<valerius flaccus 7.60>	nescioquid plus puppe viris, haud ipse morabor                    
<valerius flaccus 7.61>	quae petitis; modo nostra prior tu perfice iussa.
<valerius flaccus 7.62>	Martius ante urbem longis iacet horridus annis
<valerius flaccus 7.63>	campus et ardentes ac me quoque vomere presso,
<valerius flaccus 7.64>	me quoque cunctantes interdum agnoscere tauri.
<valerius flaccus 7.65>	his magis atque magis rabiem nunc nostra senectus                    
<valerius flaccus 7.66>	luxuriemque dedit solitoque superbior ignis
<valerius flaccus 7.67>	ore fremit. succede meae, fortissime, laudi
<valerius flaccus 7.68>	et nostros recole, hospes, agros! nec semina derunt,
<valerius flaccus 7.69>	quae prius ipse dabam, et messes, quas solus obibam.
<valerius flaccus 7.70>	consiliis nox una satis tecumque retracta                    
<valerius flaccus 7.71>	cumque tuis haec iussa deis, ac siquid in isto est
<valerius flaccus 7.72>	robore praedicti venies in rura laboris.
<valerius flaccus 7.73>	ipse incertus adhuc tenebris te protinus illis
<valerius flaccus 7.74>	involvi flammisque velim, durare parumper
<valerius flaccus 7.75>	an magis, everso iacias dum semina campo,                    
<valerius flaccus 7.76>	ac tibi Cadmei dum dentibus exeat hydri
<valerius flaccus 7.77>	miles et armata florescant pube novales.' 
<valerius flaccus 7.78>	      Filia prima trucis vocem mirata tyranni
<valerius flaccus 7.79>	haesit et ad iuvenem pallentia rettulit ora
<valerius flaccus 7.80>	contremuitque metu ne nescius audeat hospes                    
<valerius flaccus 7.81>	seque miser ne posse putet. perstrinxerat horror
<valerius flaccus 7.82>	ipsum etiam et maesta stabat defixus in ira.
<valerius flaccus 7.83>	non ita Tyrrhenus stupet Ioniusque magister
<valerius flaccus 7.84>	qui iam te, Tiberine, tuens clarumque serena
<valerius flaccus 7.85>	arce pharon praeceps subito nusquam ostia, nusquam                    
<valerius flaccus 7.86>	Ausoniam videt et saevas accedere Syrtes.
<valerius flaccus 7.87>	par  tum tamen infando quae det responsa tyranno
<valerius flaccus 7.88>	colligit et tandem obtutu consurgit ab alto.
<valerius flaccus 7.89>	'non' ait 'hos reditus, non hanc, Aeeta, dedisti
<valerius flaccus 7.90>	spem Minyis cum prima tuis pro moenibus arma                    
<valerius flaccus 7.91>	induimus. quo versa fides? quos vestra volutant
<valerius flaccus 7.92>	iussa dolos? alium hic Pelian, alia aequora cerno.
<valerius flaccus 7.93>	quin agite [et] hoc omnes odiisque urgete tyranni
<valerius flaccus 7.94>	imperiisque caput: numquam mihi dextera nec spes
<valerius flaccus 7.95>	defuerit. mos iussa pati nec cedere duris.                    
<valerius flaccus 7.96>	unum oro, seu me illa suis seges obruet hastis
<valerius flaccus 7.97>	hauriet adverso seu crastinus ignis hiatu,
<valerius flaccus 7.98>	nuntius hinc saevas Peliae mittatur ad aures
<valerius flaccus 7.99>	hic periisse viros et me, si vestra fuisset
<valerius flaccus 7.100>	ulla fides, reducem patriae potuisse referri.'                    
<valerius flaccus 7.101>	      Talibus attonitos dictis natamque patremque
<valerius flaccus 7.102>	linquit et infida praeceps prorumpit ab aula.
<valerius flaccus 7.103>	at trepida et medios inter deserta parentes
<valerius flaccus 7.104>	virgo silet nec fixa solo servare parumper
<valerius flaccus 7.105>	lumina nec potuit maestos non flectere vultus                    
<valerius flaccus 7.106>	respexitque fores et adhuc invenit euntem.
<valerius flaccus 7.107>	visus et heu miserae tunc pulchrior hospes amanti
<valerius flaccus 7.108>	discedens; tales umeros, ea terga relinquit.
<valerius flaccus 7.109>	illa domum atque ipsos paulum procedere postes
<valerius flaccus 7.110>	optat, at ardentes tenet intra limina gressus.                    
<valerius flaccus 7.111>	qualis ubi extremas Io vaga sentit harenas
<valerius flaccus 7.112>	fertque refertque pedem, tumido quam cogit Erinys
<valerius flaccus 7.113>	ire mari Phariaeque vocant trans aequora matres,
<valerius flaccus 7.114>	circuit haud aliter foribusque impendet apertis
<valerius flaccus 7.115>	an melior Minyas revocet pater, oraque quaerens                    
<valerius flaccus 7.116>	hospitis aut solo maeret defecta cubili
<valerius flaccus 7.117>	aut venit in carae gremium refugitque sororis
<valerius flaccus 7.118>	atque loqui conata silet rursusque recedens
<valerius flaccus 7.119>	quaerit, ut Aeaeis hospes consederit oris
<valerius flaccus 7.120>	Phrixus, ut aligeri Circen rapuere dracones.                    
<valerius flaccus 7.121>	tum comitum visu fruitur miseranda suarum
<valerius flaccus 7.122>	implerique nequit subitoque parentibus haeret
<valerius flaccus 7.123>	blandior et patriae circumfert oscula dextrae.
<valerius flaccus 7.124>	sic adsueta toris et mensae dulcis erili
<valerius flaccus 7.125>	aegra nova iam peste canis rabieque futura                    
<valerius flaccus 7.126>	ante fugam totos lustrat queribunda penates.
<valerius flaccus 7.127>	tandem etiam molli semet sic increpat ira:
<valerius flaccus 7.128>	'pergis,' ait 'demens, teque illius angit imago
<valerius flaccus 7.129>	curaque, qui profuga forsan tenet alta carina
<valerius flaccus 7.130>	quique meum patrias referet nec nomen ad urbes?                    
<valerius flaccus 7.131>	quid me autem sic ille movet, superetne labores
<valerius flaccus 7.132>	an cadat et tanto turbetur Graecia luctu?
<valerius flaccus 7.133>	saltem, fata virum si iam suprema ferebant,
<valerius flaccus 7.134>	iussus ad ignotos potius foret ire tyrannos
<valerius flaccus 7.135>	o utinam et tandem non hac moreretur in urbe!                    
<valerius flaccus 7.136>	namque et sidereo nostri de sanguine Phrixi
<valerius flaccus 7.137>	dicitur et caram vidi indoluisse sororem
<valerius flaccus 7.138>	seque ait has iussis actum miser ire per undas.
<valerius flaccus 7.139>	at redeat quocumque modo meque ista precari
<valerius flaccus 7.140>	nesciat atque meum non oderit ille parentem.'                    
<valerius flaccus 7.141>	dixerat haec stratoque graves proiecerat artus,
<valerius flaccus 7.142>	si veniat miserata quies, cum saevior ipse
<valerius flaccus 7.143>	turbat agitque sopor; supplex hinc sternitur hospes,
<valerius flaccus 7.144>	hinc pater. illa nova rumpit formidine somnos
<valerius flaccus 7.145>	erigiturque toro. famulas carosque penates                    
<valerius flaccus 7.146>	agnoscit, modo Thessalicas raptata per urbes:
<valerius flaccus 7.147>	turbidus ut poenis caecisque pavoribus ensem
<valerius flaccus 7.148>	corripit et saevae ferit agmina matris Orestes;
<valerius flaccus 7.149>	ipsum angues, ipsum horrisoni quatit ira flagelli
<valerius flaccus 7.150>	atque iterum infestae se fervere caede Lacaenae                    
<valerius flaccus 7.151>	credit agens falsaque redit de strage dearum
<valerius flaccus 7.152>	fessus et in miserae conlabitur ora sororis. 
<valerius flaccus 7.153>	      His ubi nequiquam nutantem Colchida curis
<valerius flaccus 7.154>	Iuno videt necdum extremo parere furori
<valerius flaccus 7.155>	non iam mentitae vultum vocemque resumit                    
<valerius flaccus 7.156>	Chalciopes. quando ardor hebet leviorque pudori
<valerius flaccus 7.157>	mensque obnixa malo, tenues sublimis in auras
<valerius flaccus 7.158>	tollitur et fulvo Venerem vestigat Olympo.
<valerius flaccus 7.159>	'sum memor ut ~tecum~ mecum partita laborem.
<valerius flaccus 7.160>	illa nimis sed dura manet conversaque in iram                    
<valerius flaccus 7.161>	et furias dolet ac me nunc decepta reliquit.
<valerius flaccus 7.162>	i precor atque istum quo me frustratur amorem
<valerius flaccus 7.163>	vince ~precor~ patriis ut tandem evadere tectis
<valerius flaccus 7.164>	audeat atque meum casu defendere ab omni
<valerius flaccus 7.165>	Aesoniden. quis illa sacris, quo freta veneno!                    
<valerius flaccus 7.166>	illum etiam totis adstantem noctibus anguem,
<valerius flaccus 7.167>	qui nemus omne suum quique aurea (respice porro)
<valerius flaccus 7.168>	vellera tot spiris circum, tot ductibus implet,
<valerius flaccus 7.169>	fallat et in somnos ingenti solvat ab orno.
<valerius flaccus 7.170>	haec tibi nunc, Furiis atque ipsi cetera mando.'                    
<valerius flaccus 7.171>	      Tum Venus aligerum mater sic fatur Amorum:
<valerius flaccus 7.172>	'nec tibi cum primos adgressa es flectere sensus
<valerius flaccus 7.173>	virginis ignotaque animum contingere cura
<valerius flaccus 7.174>	defuimus, data continuo quin cingula soli
<valerius flaccus 7.175>	nostra tibi, quis mota loco labefactaque cessit.                    
<valerius flaccus 7.176>	haud satis est, sed me ipsa opus et cunctantia poscunt
<valerius flaccus 7.177>	pectora me dubiusque pudor. iam foedera faxo
<valerius flaccus 7.178>	Aesonii petat ipsa viri metuatque morari.
<valerius flaccus 7.179>	tu fac luciferae citus ad delubra Dianae
<valerius flaccus 7.180>	deveniat, sacras solita est ubi fundere taedas                    
<valerius flaccus 7.181>	Colchis et aequali dominam lustrare caterva.
<valerius flaccus 7.182>	nec te nunc Hecates subeat metus aut mea forte
<valerius flaccus 7.183>	impediat ne coepta time. quin audeat opto:
<valerius flaccus 7.184>	continuo transibit amor cantuque trilingui
<valerius flaccus 7.185>	ipsam flammiferos cogam compescere tauros                    
<valerius flaccus 7.186>	amplexumque pati.' volucrem tunc aspicit Irin
<valerius flaccus 7.187>	festinamque iubet monitis parere Diones
<valerius flaccus 7.188>	et iuvenem Aesonium praedicto sistere luco.
<valerius flaccus 7.189>	protinus hinc Iris Minyas, Cytherea petivit
<valerius flaccus 7.190>	Colchida, Caucaseis speculatrix Iuno resedit                    
<valerius flaccus 7.191>	rupibus attonitos Aeaea in moenia vultus
<valerius flaccus 7.192>	speque metuque tenens et adhuc ignara futuri. 
<valerius flaccus 7.193>	      Vix primas occulta Venus prospexerat arces,
<valerius flaccus 7.194>	virginis ecce novus mentem perstringere languor
<valerius flaccus 7.195>	incipit, ingeminant commotis questibus aestus.                    
<valerius flaccus 7.196>	ergo iterum sensus varios super hospite volvens
<valerius flaccus 7.197>	maeret et absenti nequiquam talia fatur:
<valerius flaccus 7.198>	'si tibi Thessalicis, nunc si tua forte venenis
<valerius flaccus 7.199>	mater et heu siqua est posset succurrere coniunx!
<valerius flaccus 7.200>	quidne tuos virgo possim nisi flere labores?                    
<valerius flaccus 7.201a>	hoc satis ipse ~etiam spectare supremos~                    
<valerius flaccus 7.201b>	ei mihi, ne casus etiam spectare supremos                    
<valerius flaccus 7.202>	atque iterum durae cogar comes ire sorori!
<valerius flaccus 7.203>	et nunc ille sua non quemquam sorte moveri,
<valerius flaccus 7.204>	non ullum meminisse putat cumque omnibus odit
<valerius flaccus 7.205>	me quoque. siquando fuerit tamen ulla potestas                    
<valerius flaccus 7.206>	illum ego qui diris cinis ultimus haeserit arvis
<valerius flaccus 7.207>	ossaque quis tauri saevusque pepercerit ignis
<valerius flaccus 7.208>	componam sedemque dabo. fas tunc mihi manes
<valerius flaccus 7.209>	dilexisse viri tumuloque has reddere curas.' 
<valerius flaccus 7.210>	      Dixerat. ecce toro Venus improvisa resedit,                    
<valerius flaccus 7.211>	sicut erat mutata deam mentitaque pictis
<valerius flaccus 7.212>	vestibus et magica Circen Titanida virga.
<valerius flaccus 7.213>	illa, velut lenti fallatur imagine somni,
<valerius flaccus 7.214>	sic oculos incerta tenet magnique sororem
<valerius flaccus 7.215>	paulatim putat esse patris. tum flebile gaudens                    
<valerius flaccus 7.216>	prosiluit saevaeque ultro tulit oscula divae
<valerius flaccus 7.217>	ac prior: 'o tandem, vix tandem reddita Circe
<valerius flaccus 7.218>	dura tuis, quae te biiugis serpentibus egit par
<valerius flaccus 7.219>	hinc fuga quaeve fuit patriis mora gratior oris?
<valerius flaccus 7.220>	ante et Thessalicae Phasin petiere carinae                    
<valerius flaccus 7.221>	perque tot infelix frustra vada venit Iason
<valerius flaccus 7.222>	quam patriae te movit amor.' tum cetera rumpit
<valerius flaccus 7.223>	occurritque Venus: 'tu nunc mihi causa viarum
<valerius flaccus 7.224>	sola, tuae venio iam pridem ignava iuventae.
<valerius flaccus 7.225>	cetera parce queri neu me meliora secutam                    
<valerius flaccus 7.226>	argue; quippe etiam reputentur munera divum.
<valerius flaccus 7.227>	omnibus hunc potius communem animantibus orbem
<valerius flaccus 7.228>	communes et crede deos. patriam inde vocato
<valerius flaccus 7.229>	qua redit itque dies, nec nos, o nata, malignus
<valerius flaccus 7.230>	clauserit hoc uno semper sub frigore mensis.                    
<valerius flaccus 7.231>	fas mihi non habiles, fas et tibi linquere Colchos.
<valerius flaccus 7.232>	et nunc Ausonii coniunx ego regia Pici
<valerius flaccus 7.233>	nec mihi flammiferis horrent ibi pascua tauris
<valerius flaccus 7.234>	meque vides Tusci dominam maris: at tibi quinam
<valerius flaccus 7.235>	Sauromatae, miseranda, proci? cui vadis Hibero,                    
<valerius flaccus 7.236>	ei mihi, vel saevo coniunx non una Gelono?' 
<valerius flaccus 7.237>	      Illa deae contra iamdudum spernere voces.
<valerius flaccus 7.238>	'non ita me immemorem magnae Perseidos,' inquit
<valerius flaccus 7.239>	'cernis ut infelix thalamos ego cogar in illos.
<valerius flaccus 7.240>	i precor atque illum pro me dimitte timorem.                    
<valerius flaccus 7.241>	sed magis his miseram, quando potes, eripe curis
<valerius flaccus 7.242>	unde metus aestusque mihi quaeque aspera, mater,
<valerius flaccus 7.243>	perpetior dubiae iamdudum incendia mentis.
<valerius flaccus 7.244>	nulla quies animo, nullus sopor, arida ~menti~.
<valerius flaccus 7.245>	quaere malis nostris requiem mentemque repone,                    
<valerius flaccus 7.246>	redde diem noctemque mihi, da prendere vestes
<valerius flaccus 7.247>	somniferas ipsaque oculos componere virga.
<valerius flaccus 7.248>	tu quoque nil, mater, prodes mihi; fortior ante
<valerius flaccus 7.249>	sola fui. tristes thalamos infestaque cerno
<valerius flaccus 7.250>	omnia, vipereos ipsi tibi surgere crines.'                    
<valerius flaccus 7.251>	talia verba dabat conlapsaque flebat iniquae
<valerius flaccus 7.252>	in Veneris Medea sinus pestemque latentem
<valerius flaccus 7.253>	ossibus atque imi monstrabat pectoris ignem. 
<valerius flaccus 7.254>	      Occupat amplexu Venus et furialia figit
<valerius flaccus 7.255>	oscula permixtumque odiis inspirat amorem                    
<valerius flaccus 7.256>	dumque illam variis maerentem vocibus ambit
<valerius flaccus 7.257>	inque alio sermone tenet 'quin hoc' ait 'audi
<valerius flaccus 7.258>	atque attolle genas.' lacrimisque haec infit obortis:
<valerius flaccus 7.259>	'cum levis a superis ad te modo laberer auris
<valerius flaccus 7.260>	forte ratem primo fulgentem litore cerno                    
<valerius flaccus 7.261>	qualem nostra suo numquam dimittere portu
<valerius flaccus 7.262>	vellet adhuc omnes quae detinet insula nautas.
<valerius flaccus 7.263>	unus ibi ante alios qui tum mihi pulchrior omnes
<valerius flaccus 7.264>	visus erat, longeque ducem mirabar et ipsa,
<valerius flaccus 7.265>	advolat atque unam comitum ratus esse tuarum                    
<valerius flaccus 7.266>	"per tibi siquis," ait "morituri protinus horror
<valerius flaccus 7.267>	et quem non meritis videas occurrere monstris,
<valerius flaccus 7.268>	haec precor, haec dominae referas ad virginis aurem.
<valerius flaccus 7.269>	tu fletus ostende meos. illi has ego voces,
<valerius flaccus 7.270>	qua datur, hasque manus, ut possum, a litore tendo.                    
<valerius flaccus 7.271>	ipsae quas mecum per mille pericula traxi
<valerius flaccus 7.272>	defecere deae. spes et via sola salutis
<valerius flaccus 7.273>	quam dederit, si forte dabit. ne vota repellat,
<valerius flaccus 7.274>	ne mea totque animas, quales nec viderit ultra,
<valerius flaccus 7.275>	dic precor auxilio iuvet atque haec nomina servet.                    
<valerius flaccus 7.284>	ei mihi quod nullas hic possum exsolvere grates!                    
<valerius flaccus 7.285>	at tamen hoc saeva corpus de morte receptum,
<valerius flaccus 7.286>	hanc animam sciat esse suam! miserebitur ergo?
<valerius flaccus 7.287>	dic" ait "an potius--?" strictumque ruebat in ensem.
<valerius flaccus 7.288>	promisi (ne falle precor) cumque ipsa moverer
<valerius flaccus 7.289>	adloquio casuque viri te passa rogari
<valerius flaccus 7.290>	sum potius: tu laude nova, tu supplice digno                    
<valerius flaccus 7.291>	dignior es et fama meis iam parta venenis.
<valerius flaccus 7.276>	si Pelopis duros prior Hippodamia labores                    
<valerius flaccus 7.277>	expediit totque ora simul vulgata procorum
<valerius flaccus 7.278>	respiciens tandem patrios exhorruit axes,
<valerius flaccus 7.279>	si dedit ipsa neci fratrem Minoia virgo,
<valerius flaccus 7.280>	cur non hospitibus fas sit succurrere dignis                    
<valerius flaccus 7.281>	te quoque et Aeaeos iubeas mitescere campos?
<valerius flaccus 7.282>	occidat aeterna tandem Cadmeia morte
<valerius flaccus 7.283>	iam seges et viso fumantes hospite tauri!' 
<valerius flaccus 7.292>	      Torserat illa gravi iamdudum lumina vultu                    
<valerius flaccus 7.293>	vix animos dextramque tenens quin ipsa loquentis
<valerius flaccus 7.294>	iret in ora deae; tanta pudor aestuat ira.
<valerius flaccus 7.296>	iamque toro trepidas infelix obruit aures                    
<valerius flaccus 7.295>	verba cavens; horror molles invaserat annos.                    
<valerius flaccus 7.297>	nec quo ferre fugam nec quo se vertere posset                    
<valerius flaccus 7.298>	prensa videt. rupta condi tellure premique
<valerius flaccus 7.299>	iamdudum cupit ac diras evadere voces.
<valerius flaccus 7.300>	illa sequi iubet et portis exspectat in ipsis                    
<valerius flaccus 7.301>	saevus Echionia ceu Penthea Bacchus in aula
<valerius flaccus 7.302>	deserit infectis per roscida cornua vittis,
<valerius flaccus 7.303>	cum tenet ille deum pudibundaque tegmina matris
<valerius flaccus 7.304>	tympanaque et mollem subito miser accipit hastam.
<valerius flaccus 7.305>	haud aliter deserta pavet perque omnia circum                    
<valerius flaccus 7.306>	fert oculos tectisque negat procedere virgo.
<valerius flaccus 7.307>	contra saevus amor, contra periturus Iason
<valerius flaccus 7.308>	urget et auditae crescunt in pectore voces.
<valerius flaccus 7.309>	heu quid agat? videt externo se prodere patrem
<valerius flaccus 7.310>	dura viro, famam scelerum iamque ipsa suorum                    
<valerius flaccus 7.311>	prospicit et questu superos questuque fatigat
<valerius flaccus 7.312>	Tartara. pulsat humum manibusque immurmurat uncis
<valerius flaccus 7.313>	noctis eram Ditemque ciens, succurrere tandem
<valerius flaccus 7.314>	morte velint ipsumque simul demittere leto
<valerius flaccus 7.315>	quem propter furit. absentem saevissima poscit                    
<valerius flaccus 7.316>	nunc Pelian, tanta iuvenem qui perderet ira:
<valerius flaccus 7.317>	saepe suas misero promittere destinat artes,
<valerius flaccus 7.318>	denegat atque una potius decernit ~in ira~
<valerius flaccus 7.319>	ac neque tam turpi cessuram semet amori
<valerius flaccus 7.320>	proclamat neque opem ignoto viresque daturam                    
<valerius flaccus 7.321>	atque toro proiecta manet, cum visa vocari
<valerius flaccus 7.322>	rursus et impulso sonuerunt cardine postes. 
<valerius flaccus 7.323>	      Ergo ubi nescioquo penitus se numine vinci
<valerius flaccus 7.324>	sentit et abscisum quicquid pudor ante monebat,
<valerius flaccus 7.325>	tum thalami penetrale petit quae maxima norat                    
<valerius flaccus 7.326>	auxilia Haemoniae quaerens pro rege carinae.
<valerius flaccus 7.327>	utque procul magicis spirantia tecta venenis
<valerius flaccus 7.328>	et saevae patuere fores oblataque contra
<valerius flaccus 7.329>	omnia quae ponto, quae manibus eruit imis
<valerius flaccus 7.330>	et quae sanguineo lunae destrinxit ab ore                    
<valerius flaccus 7.331>	'tune sequeris' ait 'quidquam aut patiere pudendum
<valerius flaccus 7.332>	cum tibi tot mortes scelerisque brevissima tanti
<valerius flaccus 7.333>	effugia?' haec dicens qua non velocior ulla
<valerius flaccus 7.334>	pestis erat toto nequiquam lumine lustrat
<valerius flaccus 7.335>	cunctaturque super morituraque colligit iras.                    
<valerius flaccus 7.336>	o nimium iucunda dies, quam cara sub ipsa
<valerius flaccus 7.337>	morte magis! stetit et sese mirata furentem est.
<valerius flaccus 7.338>	'occidis heu; primo potes hoc durare sub aevo?
<valerius flaccus 7.339>	nec tu lucis' ait 'nec videris ulla iuventae
<valerius flaccus 7.340>	gaudia, non dulces fratris pubescere malas?                    
<valerius flaccus 7.341>	hunc quoque, quicumque est, crudelis, Iasona nescis
<valerius flaccus 7.342>	morte perire tua, qui te nunc invocat unam,
<valerius flaccus 7.343>	qui rogat et nostro quem primum in litore vidi?
<valerius flaccus 7.344>	cur tibi fallaces placuit coniungere dextras
<valerius flaccus 7.345>	tunc, pater, atque istis iuvenem non perdere monstris                    
<valerius flaccus 7.346>	protinus? ipsa etiam, fateor, tunc ipsa volebam.
<valerius flaccus 7.347>	testor cara tuas Circe Titania voces,
<valerius flaccus 7.348>	te ducente sequor, tua me, grandaeva, fatigant
<valerius flaccus 7.349>	consilia et monitis cedo minor.' haec ubi fata
<valerius flaccus 7.350>	rursus ad Haemonii iuvenis curamque metumque                    
<valerius flaccus 7.351>	vertitur, hunc solum propter seu vivere gaudens
<valerius flaccus 7.352>	sive mori, quodcumque velit. maiora precatur
<valerius flaccus 7.353>	carmina, maiores Hecaten immittere vires
<valerius flaccus 7.354>	nunc sibi, nec notis stabat contenta venenis.
<valerius flaccus 7.355>	cingitur inde sinus et, qua sibi fida magis vis                    
<valerius flaccus 7.356>	nulla, Prometheae florem de sanguine fibrae
<valerius flaccus 7.357>	Caucaseum promit nutritaque gramina monti,
<valerius flaccus 7.358>	quae sacer ille nives inter tristesque pruinas
<valerius flaccus 7.359>	durat alitque cruor cum viscere vultur adeso
<valerius flaccus 7.360>	tollitur e scopulis et rostro inrorat aperto.                    
<valerius flaccus 7.361>	idem nec longi languescit finibus aevi
<valerius flaccus 7.362>	immortale virens, idem stat fulmina contra
<valerius flaccus 7.363>	salvus et in mediis florescunt ignibus herbae.
<valerius flaccus 7.364>	prima Hecate Stygiis duratam fontibus harpen
<valerius flaccus 7.365>	intulit et validas scopulis effodit aristas,                    
<valerius flaccus 7.366>	mox famulae monstrata seges, quae lampade Phoebes
<valerius flaccus 7.367>	sub decima iuga feta metit saevitque per omnes
<valerius flaccus 7.368>	reliquias saniemque dei. gemit inritus ille
<valerius flaccus 7.369>	Colchidos ora tuens. totos tunc contrahit artus
<valerius flaccus 7.370>	~monte~ dolor cunctaeque tremunt sub falce catenae.                    
<valerius flaccus 7.371>	      Talibus infelix contra sua regna venenis
<valerius flaccus 7.372>	induitur noctique tremens infertur opacae.
<valerius flaccus 7.373>	dat dextram blandisque ~pavens vocem Venus osquam~
<valerius flaccus 7.374>	adloquiis iunctoque trahit per moenia passu.
<valerius flaccus 7.375>	qualis adhuc teneros ubi primum pallida fetus                    
<valerius flaccus 7.376>	mater ab excelso produxit in aera nido
<valerius flaccus 7.377>	hortaturque sequi brevibusque insurgere pinnis;
<valerius flaccus 7.378>	illos caerulei primus ferit horror Olympi
<valerius flaccus 7.379>	iamque redire rogant adsuetaque quaeritur arbor.
<valerius flaccus 7.380>	haud aliter caecae per moenia deficit urbis                    
<valerius flaccus 7.381>	incedens horretque domos Medea silentes
<valerius flaccus 7.382>	hic iterum extremae nequiquam in limine portae
<valerius flaccus 7.383>	substitit atque iterum fletus animique soluti
<valerius flaccus 7.384>	respexitque deam paulumque his vocibus haesit:
<valerius flaccus 7.385>	'ipse rogat certe meque ipse implorat Iason?                    
<valerius flaccus 7.386>	nullane culpa subest, labes non ulla pudoris,
<valerius flaccus 7.387>	nullus amor? nec turpe viro servire precanti?'
<valerius flaccus 7.388>	illa nihil contra vocesque abrumpit inanes.
<valerius flaccus 7.389>	et iamiam magico per opaca silentia Colchis
<valerius flaccus 7.390>	coeperat ire sono montanaque condere vultus                    
<valerius flaccus 7.391>	numina cumque suis averti fontibus amnes.
<valerius flaccus 7.392>	iam stabulis gregibusque pavor strepitusque sepulchris
<valerius flaccus 7.393>	inciderat, stupet ipsa gravi nox tardior umbra.
<valerius flaccus 7.394>	iamque tremens longe sequitur Venus. utque sub altas
<valerius flaccus 7.395>	pervenere trabes divaeque triformis in umbram                    
<valerius flaccus 7.396>	hic subito ante oculos nondum speratus Iason
<valerius flaccus 7.397>	emicuit viditque prior conterrita virgo.
<valerius flaccus 7.398>	atque hinc se profugam volucri Thaumantias ala
<valerius flaccus 7.399>	sustulit, inde Venus dextrae dilapsa tenenti.
<valerius flaccus 7.400>	obvius ut sera cum se sub nocte magistris                    
<valerius flaccus 7.401>	impingit pecorique pavor qualesve profundum
<valerius flaccus 7.402>	per chaos occurrunt caecae sine vocibus umbrae,
<valerius flaccus 7.403>	haud secus in mediis noctis nemorisque tenebris
<valerius flaccus 7.404>	inciderant ambo attoniti iuxtaque subibant
<valerius flaccus 7.405>	abietibus tacitis aut immotis cyparissis                    
<valerius flaccus 7.406>	adsimiles, rapidus nondum quas miscuit Auster. 
<valerius flaccus 7.407>	      Ergo ut erat vultu defixus uterque silenti
<valerius flaccus 7.408>	noxque suum peragebat iter, iamiam ora levare
<valerius flaccus 7.409>	Aesoniden farique cupit Medea priorem.
<valerius flaccus 7.410>	quam simul effusis pavitantem fletibus heros                    
<valerius flaccus 7.411>	flagrantesque genas vidit miserumque pudorem,
<valerius flaccus 7.412>	has tandem voces dedit et solatus amantem [est]
<valerius flaccus 7.413>	'fersne aliquam spem lucis?' ait. 'miserata laborem
<valerius flaccus 7.414>	nempe venis? an et ipsa mea laetabere morte?
<valerius flaccus 7.415>	ne precor infando similem te, virgo, parenti                    
<valerius flaccus 7.416>	gesseris. haud tales decet inclementia vultus.
<valerius flaccus 7.417>	hascine nunc grates, haec exspectata laborum
<valerius flaccus 7.418>	dona dari decuit? sic te sub teste remitti
<valerius flaccus 7.419>	fas mihi, virgo, ~tuum~? iustas da vocibus aures.
<valerius flaccus 7.420>	nec pater ille tuus tantis me opponere monstris                    
<valerius flaccus 7.421>	(quid meritum?) aut tales voluit expendere poenas.
<valerius flaccus 7.422>	an iacet externa quod nunc mihi cuspide Canthus
<valerius flaccus 7.423>	quodque meus vestris cecidit pro moenibus Iphis
<valerius flaccus 7.424>	aut Scythiae tanta inde manus? iussisset abire
<valerius flaccus 7.425>	perfidus atque suis extemplo cedere regnis.                    
<valerius flaccus 7.426>	spem mihi promissam per quae discrimina rursus
<valerius flaccus 7.427>	et reddat qua lege vides. occumbere tandem
<valerius flaccus 7.428>	possumus idque sedet quam non quaecumque subire
<valerius flaccus 7.429>	patris iussa tui. numquam sine vellere abibo
<valerius flaccus 7.430>	hinc ego, degenerem nec tu me prima videbis.'                    
<valerius flaccus 7.431>	      Haec ait. illa tremens, ut supplicis aspicit ora
<valerius flaccus 7.432>	conticuisse viri iamque et sua verba reposci,
<valerius flaccus 7.433>	nec quibus incipiat demens videt ordine nec quo
<valerius flaccus 7.434>	quove tenus, prima cupiens effundere voce
<valerius flaccus 7.435>	omnia, sed nec prima pudor dat verba timenti.                    
<valerius flaccus 7.436>	haeret et attollens vix tandem lumina fatur:
<valerius flaccus 7.437>	'quid, precor, in nostras venisti, Thessale, terras?
<valerius flaccus 7.438>	unde mei spes ulla tibi tantosque petisti
<valerius flaccus 7.439>	cur non ipse tua fretus virtute labores?
<valerius flaccus 7.440>	nempe ego si patriis timuissem excedere tectis                    
<valerius flaccus 7.441>	occideras, nempe hanc animam cras saeva manebant
<valerius flaccus 7.442>	funera. Iuno ubi nunc, ubi nunc Tritonia virgo,
<valerius flaccus 7.443>	sola tibi quoniam tantis in casibus adsum
<valerius flaccus 7.444>	externae regina domus? miraris et ipse,
<valerius flaccus 7.445>	credo, nec agnoscunt hae nunc Aeetida silvae.                    
<valerius flaccus 7.446>	sed fatis sum victa tuis. cape munera supplex
<valerius flaccus 7.447>	non mea teque iterum Pelias si perdere quaeret
<valerius flaccus 7.448>	inque alios casus, alias si mittet ad urbes,
<valerius flaccus 7.449>	heu formae ne crede tuae!' Titania iamque
<valerius flaccus 7.450>	gramina Persaeasque sinu depromere vires                    
<valerius flaccus 7.451>	coeperat. his iterum compellat Iasona dictis:
<valerius flaccus 7.452>	'si tamen aut superis aliquam spem ponis in istis
<valerius flaccus 7.453>	aut tua praesenti virtus [te] educere leto
<valerius flaccus 7.454>	si te forte potest, etiam nunc deprecor, hospes,
<valerius flaccus 7.455>	me sine et insontem misero dimitte parenti.'                    
<valerius flaccus 7.456>	dixerat. extemplo (neque enim immatura ruebant
<valerius flaccus 7.457>	sidera et extremum suspexerat axe Booten)
<valerius flaccus 7.458>	cum gemitu et multo iuveni medicamina fletu
<valerius flaccus 7.459>	non secus ac patriam pariter famamque decusque
<valerius flaccus 7.460>	obicit. ille manu subit et vim corripit omnem.                    
<valerius flaccus 7.461>	      Inde ubi facta nocens et non revocabilis umquam
<valerius flaccus 7.462>	cessit ab ore pudor propiorque implevit Erinys,
<valerius flaccus 7.463>	carmina nunc totos volvit figitque per artus
<valerius flaccus 7.464>	Aesonidae et totum septeno murmure fertur
<valerius flaccus 7.465>	per clipeum atque viro graviorem reddidit hastam                    
<valerius flaccus 7.466>	iamque sui tauris languent absentibus ignes.
<valerius flaccus 7.467>	'nunc age et has' inquit 'cristas galeamque resume
<valerius flaccus 7.468>	quam modo funerea tenuit Discordia dextra.
<valerius flaccus 7.469>	hanc iace per medias, cum verteris aequora, messes.
<valerius flaccus 7.470>	protinus in sese conversa furoribus ibit                    
<valerius flaccus 7.471>	cuncta phalanx atque ipse fremens mirabitur et me
<valerius flaccus 7.472>	respiciet fortasse pater.' sic deinde locuta
<valerius flaccus 7.473>	iam magis atque magis mentem super alta ferebat
<valerius flaccus 7.474>	aequora, pandentes Minyas iam vela videbat
<valerius flaccus 7.475>	se sine. tum vero extremo percussa dolore                    
<valerius flaccus 7.476>	arripit Aesoniden dextra ac summissa profatur:
<valerius flaccus 7.477>	'sis memor, oro, mei, contra memor ipsa manebo,
<valerius flaccus 7.478>	crede, tui. quantum hinc aberis, dic quaeso, profundi?
<valerius flaccus 7.479>	quod caeli spectabo latus? sed te quoque tangat
<valerius flaccus 7.480>	cura mei quocumque loco, quoscumque per annos                    
<valerius flaccus 7.481>	atque hunc te meminisse velis et nostra fateri
<valerius flaccus 7.482>	munera, servatum pudeat nec virginis arte.
<valerius flaccus 7.483>	ei mihi, cur nulli stringunt tua lumina fletus?
<valerius flaccus 7.484>	an me mox merita morituram patris ab ira
<valerius flaccus 7.485>	dissimulas? te regna tuae felicia gentis,                    
<valerius flaccus 7.486>	te coniunx natique manent; ego prodita abibo
<valerius flaccus 7.487>	nec queror et pro te lucem quoque laeta relinquam.'
<valerius flaccus 7.488>	protinus hospes ad haec (tacitis nam cantibus illum
<valerius flaccus 7.489>	flexerat et simili iamdudum adflarat amore)
<valerius flaccus 7.490>	'tune' ait 'Aesoniden quicquam te velle relicta                    
<valerius flaccus 7.491>	credis et ulla peti sine te loca? redde tyranno
<valerius flaccus 7.492>	me potius, recipe ingratos atque exue cantus!
<valerius flaccus 7.493>	quis mihi lucis amor? patriam cur amplius optem
<valerius flaccus 7.494>	si non et genitor te primam amplectitur Aeson
<valerius flaccus 7.495>	teque tuo longe fulgentem vellere gaudens                    
<valerius flaccus 7.496>	spectat et ad primos procumbit Graecia fluctus?
<valerius flaccus 7.497>	respice ad has voces et iam, precor, adnue, coniunx.
<valerius flaccus 7.498>	per te, quae superis divisque potentior imis,
<valerius flaccus 7.499>	perque haec, virgo, tuo redeuntia sidera nutu
<valerius flaccus 7.500>	atque per has nostri iuro discriminis horas:                    
<valerius flaccus 7.501>	umquam ego si meriti sim noctis et immemor huius,
<valerius flaccus 7.502>	si te sceptra, domum, si te liquisse parentes
<valerius flaccus 7.503>	senseris et me iam non haec promissa tuentem,
<valerius flaccus 7.504>	tum me non tauros iuvet evasisse ferosque
<valerius flaccus 7.505>	terrigenas, tum me tectis tua turbet in ipsis                    
<valerius flaccus 7.506>	flamma tuaeque artes. nullus succurrere contra
<valerius flaccus 7.507>	ingrato queat et siquid tu saevius istis
<valerius flaccus 7.508>	adicias meque in medio terrore relinquas.'
<valerius flaccus 7.509>	audiit atque simul meritis periuria poenis
<valerius flaccus 7.510>	despondet questus semper Furor ultus amantis.                    
<valerius flaccus 7.511>	      Haec ubi dicta, tamen perstant defixus uterque
<valerius flaccus 7.512>	et nunc ora levant audaci laeta iuventa,
<valerius flaccus 7.513>	ora simul totiens dulces rapientia visus,
<valerius flaccus 7.514>	nunc deicit vultus aeger pudor et mora dictis
<valerius flaccus 7.515>	redditur ac rursus conterret Iasona virgo:                    
<valerius flaccus 7.516>	'accipe perdomitis quae deinde pericula tauris
<valerius flaccus 7.517>	et quis in Aeolio maneat te vellere custos.
<valerius flaccus 7.518>	nondum cuncta tibi, fateor, promissa peregi.
<valerius flaccus 7.519>	saevior ingenti Mavortis in arbore restat,
<valerius flaccus 7.520>	crede, labor. quem--tanta utinam fiducia nostri                    
<valerius flaccus 7.521a>	sit mihi nocturnaeque Hecates--. . . . . . .                    
<valerius flaccus 7.521b>	. . . . . . . . . . . . . . . nostrique vigoris.'                    
<valerius flaccus 7.522>	dixerat utque virum doceat, quae monstra supersint,
<valerius flaccus 7.523>	protinus immensis recubantem anfractibus anguem
<valerius flaccus 7.524>	turbat et Haemonii subito ducis obicit umbram.
<valerius flaccus 7.525>	ille, quod haud alias, stetit et trepidantia torsit                    
<valerius flaccus 7.526>	sibila seque metu postquam sua vellera circum
<valerius flaccus 7.527>	sustulit atque omnis spiris exhorruit arbor,
<valerius flaccus 7.528>	incipit inde sequi et vacuo furit ore per auras.
<valerius flaccus 7.529>	'quis fragor hic? quaenam tantae, dic, virgo, ruinae?'
<valerius flaccus 7.530>	exclamat stricto Aesonides stans frigidus ense.                    
<valerius flaccus 7.531>	illa tacet retinens tandemque ait angue represso:
<valerius flaccus 7.532>	'hunc tibi postremum nostri parat ira parentis,
<valerius flaccus 7.533>	heu miser, heu tantis iterum mihi care periclis.
<valerius flaccus 7.534>	o utinam [ut] nullo te sim visura labore
<valerius flaccus 7.535>	ipsam caeruleis squalentem nexibus ornum                    
<valerius flaccus 7.536>	ipsaque pervigilis calcare volumina monstri.
<valerius flaccus 7.537>	contingat bis deinde mori!' sic fata profugit
<valerius flaccus 7.538>	seque sub extremis in moenia rettulit umbris. 
<valerius flaccus 7.539>	      Et iam puniceo regem spes vana sub ortu
<valerius flaccus 7.540>	extulerat, quantis nox una diremerit undis                    
<valerius flaccus 7.541>	Aesoniden, liberne freto iam vultus aperto
<valerius flaccus 7.542>	utque prius totum sileat mare, dumque ea longe
<valerius flaccus 7.543>	explorare ~quaeat~, contra venit Arcas Echion
<valerius flaccus 7.544>	dicta ferens iam Circaeis Mavortis in agris
<valerius flaccus 7.545>	stare virum, daret aeripedes in proelia tauros.                    
<valerius flaccus 7.546>	rex 'vocor en ultro' dixit seque abripit aula
<valerius flaccus 7.547>	'vos mihi nunc primum ~in flammas~ invertite, tauri,
<valerius flaccus 7.548>	aequora, nunc totas aperite et volvite flammas.
<valerius flaccus 7.549>	exeat Haemonio messis memoranda colono.
<valerius flaccus 7.550>	tuque tuum pestem in Graium da, nata, draconem                    
<valerius flaccus 7.551>	ipsius aspectu pereant in velleris, ipsa
<valerius flaccus 7.552>	terga mihi diros servent infecta cruores.'
<valerius flaccus 7.553>	fatur et effusis pandi iubet aequora tauris.
<valerius flaccus 7.554>	pars et Echionii subeunt immania dentis
<valerius flaccus 7.555>	semina, pars diri portant grave robur aratri.                    
<valerius flaccus 7.556>	at sua magnanimum contra Pagasaea iuventus
<valerius flaccus 7.557>	prosequitur stipatque ducem. tum maxima quisque
<valerius flaccus 7.558>	dicta dedit saevisque procul discessit ab agris.
<valerius flaccus 7.559>	fixerat ille gradus totoque ex agmine solus
<valerius flaccus 7.560>	stabat ut extremis desertus ~ab orbibus axis~,                    
<valerius flaccus 7.561>	quem iam lassa dies Austrique ardentis harenae
<valerius flaccus 7.562>	aut quem Rhipaeas exstantem rursus ad arces
<valerius flaccus 7.563>	nix et caerulei Boreae ferus abstulit horror;
<valerius flaccus 7.564>	cum subito attoniti longissima Phasidis unda
<valerius flaccus 7.565>	Caucaseaeque trabes omnisque Aeetia tellus                    
<valerius flaccus 7.566>	fulsit et ardentes stabula effudere tenebras.
<valerius flaccus 7.567>	ac velut ex una siquando nube corusci
<valerius flaccus 7.568>	ira Iovis torsit geminos mortalibus ignes
<valerius flaccus 7.569>	aut duo cum pariter ruperunt vincula venti
<valerius flaccus 7.570>	dantque fugam, sic tunc claustris evasit uterque                    
<valerius flaccus 7.571>	taurus et immani proflavit turbine flammas
<valerius flaccus 7.572>	arduus atque atro volvens incendia fluctu.
<valerius flaccus 7.573>	horruit Argoae legio ratis, horruit audax
<valerius flaccus 7.574>	qui modo virgineis servari cantibus Idas
<valerius flaccus 7.575>	flebat et invito prospexit Colchida vultu.                    
<valerius flaccus 7.576>	non tulit ipse moras seseque immisit Iason,
<valerius flaccus 7.577>	diversos postquam ire videt, galeamque minantem
<valerius flaccus 7.578>	quassat et errantem dextra ciet obvius ignem.
<valerius flaccus 7.579>	ut tandem stetit et torvo se lumine flexit,
<valerius flaccus 7.580>	qui prior adversi respexit Iasonis arma,                    
<valerius flaccus 7.581>	cunctatus paulum subito furit. aequora non sic
<valerius flaccus 7.582>	in scopulos irata ruunt eademque recedunt
<valerius flaccus 7.583>	fracta retro. bis fulmineis se flatibus infert
<valerius flaccus 7.584>	obnubitque virum, sed non incendia Colchis
<valerius flaccus 7.585>	adspirare sinit clipeoque inliditur ignis                    
<valerius flaccus 7.586>	frigidus et viso pallescit flamma veneno.
<valerius flaccus 7.587>	inicit Aesonides dextram atque ardentia vincit
<valerius flaccus 7.588>	cornua, dein totis propendens viribus haeret.
<valerius flaccus 7.589>	ille virum atque ipsam tunc te, Medea, recusans
<valerius flaccus 7.590>	concutit et tota nitentem carminis ira                    
<valerius flaccus 7.591>	portat; iners tandem gravius mugire recedens
<valerius flaccus 7.592>	incipit et fesso victus descendere cornu.
<valerius flaccus 7.593>	respicit hinc socios immania vincula poscens
<valerius flaccus 7.594>	Aesonides iamque ora premit trahiturque trahitque
<valerius flaccus 7.595>	obnixusque genu superat cogitque trementes                    
<valerius flaccus 7.596>	sub iuga aena toros. alium dehinc turbida Colchis
<valerius flaccus 7.597>	exarmat lentumque offert timideque minantem
<valerius flaccus 7.598>	iamque propinquanti noctem[que] implicat. ille fatiscens
<valerius flaccus 7.599>	in caput inque umeros ipsa vi molis et irae
<valerius flaccus 7.600>	proruit. invadit totusque incumbit Iason                    
<valerius flaccus 7.601>	desuper atque suis defixum flatibus urget
<valerius flaccus 7.602>	utque dedit vinclis validoque obstrinxit aratro
<valerius flaccus 7.603>	suscitat ipse genu saevaque agit insuper hasta,
<valerius flaccus 7.604>	non secus a medio quam si telluris hiatu
<valerius flaccus 7.605>	terga recentis equi primumque invasit habenis                    
<valerius flaccus 7.606>	murmur et in summa Lapithes apparuit Ossa. 
<valerius flaccus 7.607>	      Ille, velut campos Libyes ac pinguia Nili
<valerius flaccus 7.608>	fertilis arva secet, plena sic semina dextra
<valerius flaccus 7.609>	spargere gaudet agris oneratque novalia bello.
<valerius flaccus 7.610>	Martius hic primum ter vomere fusus ab ipso                    
<valerius flaccus 7.611>	clangor et ex omni sonuerunt cornua sulco,
<valerius flaccus 7.612>	bellatrix tunc gleba quati pariterque creari
<valerius flaccus 7.613>	armarique phalanx totisque insurgere campis.
<valerius flaccus 7.614>	cessit et ad socios paulum se rettulit heros
<valerius flaccus 7.615>	opperiens ubi prima sibi daret agmina tellus.                    
<valerius flaccus 7.616>	at vero ut summis iam rura recedere cristis
<valerius flaccus 7.617>	vidit et infesta vibrantes casside terras
<valerius flaccus 7.618>	advolat atque, imo tellus qua proxima collo
<valerius flaccus 7.619>	necdum umeri videre diem, prior ense sequaci
<valerius flaccus 7.620>	aequat humo truncos; rutilum thoraca sequenti                    
<valerius flaccus 7.621>	aut primas a matre manus premit obvius ante.
<valerius flaccus 7.622>	nec magis aut illis aut illis milibus ultra
<valerius flaccus 7.623>	sufficit, ad dirae quam cum Tirynthius Hydrae
<valerius flaccus 7.624>	agmina Palladios defessus respicit ignes.
<valerius flaccus 7.625>	ergo iterum ad socias convertere Colchidos artes                    
<valerius flaccus 7.626>	et galeae nexus ac vincula dissipat imae
<valerius flaccus 7.627>	cunctaturque tamen totique occurrere bello
<valerius flaccus 7.628>	ipse cupit. spes nulla datur, sic undique densant
<valerius flaccus 7.629>	terrigenae iam signa duces clamorque tubaeque.
<valerius flaccus 7.630>	iamque omnes videre virum iamque omnia contra                    
<valerius flaccus 7.631>	tela volant. tum vero amens discrimine tanto
<valerius flaccus 7.632>	quam modo Tartareo galeam dedit illa veneno
<valerius flaccus 7.634>	in medios torsit; conversae protinus hastae.                    
<valerius flaccus 7.635>	qualis ubi attonitos maestae Phrygas annua Matris
<valerius flaccus 7.636>	ira vel exsectos lacerat Bellona comatos,
<valerius flaccus 7.637>	haud secus accensas subito Medea cohortes
<valerius flaccus 7.638>	implicat et miseros agit in sua proelia fratres.
<valerius flaccus 7.639>	omnis ibi Aesoniden sterni putat, omnibus ira
<valerius flaccus 7.640>	aequalis. stupet Aeetes ultroque furentes                    
<valerius flaccus 7.641>	ipse viros revocare cupit, sed cuncta iacebant
<valerius flaccus 7.642>	agmina nec quisquam primus ruit aut super ullus
<valerius flaccus 7.643>	linquitur atque hausit subito sua funera tellus. 
<valerius flaccus 7.644>	      Protinus in fluvium fumantibus evolat armis
<valerius flaccus 7.645>	Aesonides, qualis Getico de pulvere Mavors                    
<valerius flaccus 7.646>	intrat equis uritque gravem sudoribus Hebrum
<valerius flaccus 7.647>	aut niger ex antris rutilique a fulminis aestu
<valerius flaccus 7.648>	cum fugit et Siculo respirat in aequore Cyclops.
<valerius flaccus 7.649>	redditus hinc tandem sociosque amplexus ovantes
<valerius flaccus 7.650>	haud iam mendacem promissa reposcere regem                    
<valerius flaccus 7.651>	dignatur nec, si ipse sibi terga ingerat ultro
<valerius flaccus 7.652>	qui pepigit, velit in pacem dextramque reverti
<valerius flaccus 7.653>	amplius. ambo truces, ambo abscessere minantes.


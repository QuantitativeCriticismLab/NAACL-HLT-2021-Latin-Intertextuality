<luc. 9.1>	At non in Pharia manes iacuere favilla,
<luc. 9.2>	Nec cinis exiguus tantam compescuit umbram:
<luc. 9.3>	Prosiluit busto, semustaque membra relinquens
<luc. 9.4>	Degeneremque rogum, sequitur convexa Tonantis,
<luc. 9.5>	Qua niger astriferis connectitur axibus aer,
<luc. 9.6>	Quaque patet terras inter lunaeque meatus,
<luc. 9.7>	(Semidei manes habitant, quos ignea virtus
<luc. 9.8>	Innocuos vita patientes aetheris imi
<luc. 9.9>	Fecit) et aeternos animam  collegit in orbes.
<luc. 9.10>	Non illuc auro positi, nec ture sepulti
<luc. 9.11>	Perveniunt. Illic postquam se lumine vero
<luc. 9.12>	Implevit, stellasque vagas miratur, et astra
<luc. 9.13>	Fixa polis, vidit quanta sub nocte iaceret
<luc. 9.14>	Nostra dies, risitque sui ludibria trunci.
<luc. 9.15>	Hinc super Emathiae campos, et signa cruenti
<luc. 9.16>	Caesaris, ac sparsas volitavit in aequore classes;
<luc. 9.17>	Et scelerum vindex in sancto pectore Bruti
<luc. 9.18>	Sedit, et invicti posuit se mente Catonis.
<luc. 9.19>	Ille, ubi pendebant casus, dubiumque manebat,
<luc. 9.20>	Quem mundi dominum facerent civilia bella,
<luc. 9.21>	Oderat et Magnum, quamvis comes isset in arma,
<luc. 9.22>	Auspiciis raptus patriae ductuque senatus:
<luc. 9.23>	At post Thessalicas clades iam pectore toto
<luc. 9.24>	Pompeianus erat. Patriam tutore carentem
<luc. 9.25>	Excepit, populi trepidantia membra refovit,
<luc. 9.26>	Ignavis manibus proiectos reddidit enses,
<luc. 9.27>	Nec regnum cupiens gessit civilia bella,
<luc. 9.28>	Nec servire timens. Nil caussa fecit in armis
<luc. 9.29>	Ipse sua: totae post Magni funera partes
<luc. 9.30>	Libertatis erant: quas ne per litora fusas
<luc. 9.31>	Colligeret rapido victoria Caesaris actu,
<luc. 9.32>	Corcyrae secreta petit, ac mille carinis
<luc. 9.33>	Abstulit Emathiae secum fragmenta ruinae.
<luc. 9.34>	Quis ratibus tantis fugientia crederet ire
<luc. 9.35>	Agmina? quis pelagus victas arctasse carinas?
<luc. 9.36>	Dorida tunc Malean, et apertam Taenaron umbris,
<luc. 9.37>	Inde Cythera petit: Boreaque urgente carinas
<luc. 9.38>	Creta fugit: Dictaea legit, cedentibus undis,
<luc. 9.39>	Litora.  Tunc ausum classi praecludere portus
<luc. 9.40>	Impulit ac saevas meritum Phycunta rapinas
<luc. 9.41>	Sparsit: et hinc placidis alto delabitur auris
<luc. 9.42>	In litus, Palinure, tuum: (neque enim aequore tantum
<luc. 9.43>	Ausonio monumenta tenes, portusque quietos
<luc. 9.44>	Testatur Libye Phrygio placuisse magistro;)
<luc. 9.45>	Cum procul ex alto tendentes vela carinae
<luc. 9.46>	Ancipites tenuere animos, sociosne malorum,
<luc. 9.47>	An veherent hostes. Praeceps facit omne timendum
<luc. 9.48>	Victor, et in nulla non creditur esse carina.
<luc. 9.49>	Ast illae puppes luctus planctusque ferebant,
<luc. 9.50>	Et mala vel duri lacrimas motura Catonis.
<luc. 9.51>	Nam postquam frustra precibus Cornelia nautas
<luc. 9.52>	Privignique fugam tenuit, ne forte repulsus
<luc. 9.53>	Litoribus Phariis remearet in aequora truncus,
<luc. 9.54>	Ostenditque rogum non iusti flamma sepulchri:
<luc. 9.55>	Ergo indigna fui, dixit, Fortuna, marito
<luc. 9.56>	Accendisse rogum, gelidosque effusa per artus
<luc. 9.57>	Incubuisse viro? laceros exurere crines?
<luc. 9.58>	Membraque dispersi pelago componere Magni?
<luc. 9.59>	Vulneribus cunctis largos infundere fletus?
<luc. 9.60>	Ossibus et tepida vestes implere favilla,
<luc. 9.61>	Quidquid ab extincto licuisset tollere busto,
<luc. 9.62>	In templis sparsura deum?  Sine funeris ullo
<luc. 9.63>	Ardet honore rogus: manis hoc   Aegyptia forsan
<luc. 9.64>	Obtulit officium grave manibus.  O bene nudi
<luc. 9.65>	Crassorum cineres !   Pompeio contigit igni
<luc. 9.66>	Inidia maiore deum.  Similisne malorum
<luc. 9.67>	Sors mihi semper erit? numquam dare busta licebit
<luc. 9.68>	Coniugibus? numquam plenas plangemus ad urnas?
<luc. 9.69>	Quid porro tumulis opus est, aut ulla requiris
<luc. 9.70>	Instrumenta, dolor ?  Non toto pectore portas
<luc. 9.71>	Impia Pompeium? non imis haeret imago
<luc. 9.72>	Visceribus?  Quaerat cineres victura superstes.
<luc. 9.73>	Nunc tamen hinc longe qui fulget luce maligna
<luc. 9.74>	Ignis, adhuc aliquid. Phario de litore surgens,
<luc. 9.75>	Ostendit mihi, Magne, tui. Iam flamma resedit,
<luc. 9.76>	Pompeiumque ferens vanescit solis ad ortus
<luc. 9.77>	Fumus, et invisi tendunt mihi carbasa venti.
<luc. 9.78>	Non mihi nunc tellus Pompeio si qua triumphos
<luc. 9.79>	Victa dedit, non alta terens Capitolia currus
<luc. 9.80>	Gratior: elapsus felix de pectore Magnus;
<luc. 9.81>	Hunc volumus, quem Nilus habet, terraeque nocenti
<luc. 9.82>	Non haerere queror: crimen commendat arenas.
<luc. 9.83>	[Linquere, si qua fides, Pelusia litora nolo.]
<luc. 9.84>	Tu pete bellorum casus, et signa per orbem,
<luc. 9.85>	Sexte, paterna move: namque haec mandata reliquit
<luc. 9.86>	Pompeius vobis in nostra condita cura:
<luc. 9.87>	"Me cum fatalis leto damnaverit hora,
<luc. 9.88>	Excipite, o nati, bellum civile, nec umquam,
<luc. 9.89>	Dum tetris aliquis nostra de stirpe manebit,
<luc. 9.90>	Caesaribus regnare vacet.  Vel sceptra, vel urbes
<luc. 9.91>	Libertate sua validas impellite fama
<luc. 9.92>	Nominis: has vobis partes, haec arma relinquo.
<luc. 9.93>	Inveniet classes, quisquis Pompeius in undas
<luc. 9.94>	Venerit: et noster nullis non gentibus heres
<luc. 9.95>	Bella dabit: tantum indomitos memoresque paterni
<luc. 9.96>	Iuris habete animos.  Uni parere decebit,
<luc. 9.97>	Si faciet partes pro libertate, Catoni."
<luc. 9.98>	Exsolvi tibi, Magne, fidem; mandata peregi.
<luc. 9.99>	Insidiae valuere tuae, deceptaque vixi,
<luc. 9.100>	Ne mihi commissas auferrem perfida voces.
<luc. 9.101>	Iam nunc te per inane chaos, per Tartara, coniux,
<luc. 9.102>	Si sunt ulla, sequar: quam longo tradita leto,
<luc. 9.103>	Incertum est: poenas animae vivacis ab ipsa
<luc. 9.104>	Ante feram. Potuit cernens tua vulnera, Magne,
<luc. 9.105>	Non fugere in mortem: planctu concussa peribit,
<luc. 9.106>	Effluet in lacrimas; numquam veniemus ad enses,
<luc. 9.107>	Aut laqueos, aut praecipites per inania iactus.
<luc. 9.108>	Turpe, mori post te solo non posse dolore.
<luc. 9.109>	Sic ubi fata, caput ferali obduxit amictu,
<luc. 9.110>	Decrevitque pati tenebras, puppisque cavernis
<luc. 9.111>	Delituit: saevumque arcte complexa dolorem
<luc. 9.112>	Perfruitur lacrimis, et amat pro coniuge luctum.
<luc. 9.113>	Illam non fluctus stridensque rudentibus Eurus
<luc. 9.114>	Movit, et exsurgens ad summa pericula clamor:
<luc. 9.115>	Votaque sollicitis faciens contraria nautis,
<luc. 9.116>	Composita in mortem iacuit, favitque procellis.
<luc. 9.117>	Prima ratem Cypros spumantibus accipit undis:
<luc. 9.118>	Inde tenens pelagus, sed iam moderatior, Eurus
<luc. 9.119>	In Libycas egit sedes, et castra Catonis.
<luc. 9.120>	Tristis, ut in multo mens est praesaga timore,
<luc. 9.121>	Adspexit patrios comites e litore Magnus,
<luc. 9.122>	Et fratrem: medias praeceps tunc fertur ad undas:
<luc. 9.123>	Dic ubi sit, germane, parens: stat summa caputque
<luc. 9.124>	Orbis, an occidimus? Romanaque Magnus ad umbras
<luc. 9.125>	Abstulit?  Haec fatur: quem contra talia frater:
<luc. 9.126>	O felix, quem Sors alias dispersit in oras,
<luc. 9.127>	Quique nefas audis: oculos, germane, nocentes
<luc. 9.128>	Spectato genitore fero. Non Caesaris armis
<luc. 9.129>	Occubuit, dignoque perit auctore ruinae:
<luc. 9.130>	Rege sub impuro Nilotica rura tenente,
<luc. 9.131>	Hospitii fretus superis et munere tanto
<luc. 9.132>	In proavos, cecidit donati victima regni.
<luc. 9.133>	Vidi ego magnanimi lacerantes pectora patris:
<luc. 9.134>	Nec credens Pharium tantum potuisse tyrannum,
<luc. 9.135>	Litore Niliaco socerum iam stare putavi.
<luc. 9.136>	Sed me nec sanguis, nec tantum vulnera nostri
<luc. 9.137>	Adfecere senis, quantum gestata per urbem
<luc. 9.138>	Ora ducis, quae transfixo sublimia pilo
<luc. 9.139>	Vidimus: haec, fama est, oculis victoria iniqui
<luc. 9.140>	Servari; scelerisque fidem quaesisse tyrannum.
<luc. 9.141>	Nam corpus Phariaene canes avidaeque volucres
<luc. 9.142>	Distulerint, an furtivus, quem vidimus, ignis
<luc. 9.143>	Solverit, ignoro. Quaecumque iniuria fati
<luc. 9.144>	Abstulit hos artus, superis haec crimina dono:
<luc. 9.145>	Servata de parte queror. Cum talia Magnus
<luc. 9.146>	Audisset, non in gemitus lacrimasque dolorem
<luc. 9.147>	Effudit; iustaque furens pietate profatur:
<luc. 9.148>	Praecipitate rates e sicco litore, nautae;
<luc. 9.149>	Classis in adversos erumpat remige ventos:
<luc. 9.150>	Ite, duces, mecum: numquam civilibus armis
<luc. 9.151>	Tanta fuit merces, inhumatos condere manes,
<luc. 9.152>	Sanguine semiviri Magnum satiare tyranni.
<luc. 9.153>	Non ego Pellaeas arces, adytisque retectum
<luc. 9.154>	Corpus Alexandri pigra Mareotide mergam?
<luc. 9.155>	Non mihi pyramidum tumulis evulsus Amasis
<luc. 9.156>	Atque alii reges Nilo torrente natabunt?
<luc. 9.157>	Omnia dent poenas nudo tibi, Magne, sepulchra:
<luc. 9.158>	Evolvam busto iam numen gentibus Isin,
<luc. 9.159>	Et sacer in Magni cineres mactabitur Apis,
<luc. 9.160>	Et tectum lino spargam per vulgus Osirin,
<luc. 9.161>	Suppositisque deis uram caput. Has mihi poenas
<luc. 9.162>	Terra dabit: linquam vacuos cultoribus agros,
<luc. 9.163>	Nec, Nilus cui crescat, erit: solusque tenebis
<luc. 9.164>	Aegyptum   populis, genitor, superisque fugatis.
<luc. 9.165>	Dixerat, et classem saevas rapiebat in undas.
<luc. 9.166>	Sed Cato laudatam iuvenis compescuit iram.
<luc. 9.167>	Interea totis, audito funere Magni,
<luc. 9.168>	Litoribus sonuit percussus planctibus aether:
<luc. 9.169>	Exemploque carens et nulli cognitus aevo
<luc. 9.170>	Luctus erat, mortem populos deflere potentis.
<luc. 9.171>	Sed magis, ut visa est, lacrimis exhausta, solutas
<luc. 9.172>	In vultus effusa comas, Cornelia puppi
<luc. 9.173>	Egrediens, rursus geminato verbere plangunt.
<luc. 9.174>	Ut primum in sociae pervenit litora terrae,
<luc. 9.175>	Collegit vestes, miserique insignia Magni,
<luc. 9.176>	Armaque, et impressas auro, quas gesserat olim,
<luc. 9.177>	Exuvias, pictasque togas, velamina summo
<luc. 9.178>	Ter conspecta Iovi, funestoque intulit igni.
<luc. 9.179>	Ille fuit miserae Magni cinis. Accipit omnis
<luc. 9.180>	Exemplum pietas, et toto litore busta
<luc. 9.181>	Surgunt, Thessalicis reddentia manibus ignem.
<luc. 9.182>	Sic, ubi, depastis submittere gramina campis
<luc. 9.183>	Et renovare parans hibernas Apulus herbas,
<luc. 9.184>	Igne fovet terras, simul et Garganus et arva
<luc. 9.185>	Vulturis et calidi lucent buceta Matini.
<luc. 9.186>	Non tamen ad Magni pervenit gratius umbras
<luc. 9.187>	Omne quod in superos audet convicia vulgus,
<luc. 9.188>	Pompeiumque deis obicit, quam pauca Catonis
<luc. 9.189>	Verba, sed a pleno venientia pectore veri.
<luc. 9.190>	Civis obit, inquit, multo maioribus impar
<luc. 9.191>	Nosse modum iuris, sed in hoc tamen utilis aevo,
<luc. 9.192>	Cui non ulla fuit isti reverentia, salva
<luc. 9.193>	Libertate potens, et solus plebe parata
<luc. 9.194>	Privatus servire sibi, rectorque senatus,
<luc. 9.195>	Sed regnantis, erat.  Nil belli iure poposcit:
<luc. 9.196>	Quaeque dari voluit, voluit sibi posse negari.
<luc. 9.197>	Immodicas possedit opes, sed plura retentis
<luc. 9.198>	Intulit: invasit ferrum, sed ponere norat.
<luc. 9.199>	Praetulit arma togae: sed pacem armatus amavit.
<luc. 9.200>	Iuvit sumta ducem, iuvit dimissa potestas.
<luc. 9.201>	Casta domus, luxuque carens, corruptaque numquam
<luc. 9.202>	Fortuna domini. Clarum et venerabile nomen
<luc. 9.203>	Gentibus, et multum nostrae quod proderat urbi.
<luc. 9.204>	Olim vera fides, Sulla Marioque receptis,
<luc. 9.205>	Libertatis obit: Pompeio rebus ademto
<luc. 9.206>	Nunc et ficta perit. Non iam regnare pudebit:
<luc. 9.207>	Nec color imperii, nec frons erit ulla senatus.
<luc. 9.208>	O felix, cui summa dies fuit obvia victo,
<luc. 9.209>	Et cui quaerendos Pharium scelus obtulit enses!
<luc. 9.210>	Forsitan in soceri potuisset vivere regno.
<luc. 9.211>	Scire mori, sors prima viris, sed proxima cogi.
<luc. 9.212>	Et mihi, si fatis aliena in iura vemimus,
<luc. 9.213>	Da talem, Fortuna, Iubam: non deprecor hosti
<luc. 9.214>	Servari, dum me servet cervice recisa.
<luc. 9.215>	Vocibus his maior, quam si Romana sonarent
<luc. 9.216>	Rostra ducis laudes, generosam venit ad umbram
<luc. 9.217>	Mortis honos.   Fremit interea discordia vulgi
<luc. 9.218>	Castrorum, bellique piget post funera Magni,
<luc. 9.219>	Cum Tarchondimotus linquendi signa Catonis
<luc. 9.220>	Sustulit. Hunc rapta fugientem  classe secutus
<luc. 9.221>	Litus in extremum, tali Cato voce notavit:
<luc. 9.222>	O numquam pacate Ciliae, iterumne rapinas
<luc. 9.223>	Vadis in aequoreas? Magnum Fortuna removit:
<luc. 9.224>	Iam pelago pirata redis. Tunc respicit omnes
<luc. 9.225>	In coetu motuque viros: quorum unus, aperta
<luc. 9.226>	Mente fugae, tali compellat voce regentem:
<luc. 9.227>	Nos, Cato, da veniam, Pompeii duxit in arma
<luc. 9.228>	Non belli civilis amor, partesque favore
<luc. 9.229>	Fecimus. Ille iacet, quem paci praetulit orbis,
<luc. 9.230>	Caussaque nostra perit: patrios permitte penates,
<luc. 9.231>	Desertamque domum, dulcesque revisere natos.
<luc. 9.232>	Nam quis erit finis, si nec Pharsalia, pugnas,
<luc. 9.233>	Nec Pompeius erit?  Perierunt tempora vitae,
<luc. 9.234>	Mars eat in tutum: iustas sibi nostra senectus
<luc. 9.235>	Prospiciat flammas. Bellum civile sepulchra
<luc. 9.236>	Vix ducibus praestare potest. Non barbara victos
<luc. 9.237>	Regna manent: non Armenium mihi saeva minatur,
<luc. 9.238>	Aut Scythicum Fortuna iugum: sub iura togati
<luc. 9.239>	Civis eo. Quisquis Magno vivente secundus,
<luc. 9.240>	Hic mihi primus erit: sacris praestabitur umbris
<luc. 9.241>	Summus honor; dominum, quem clades cogit, habebo;
<luc. 9.242>	Nullum, Magne, ducem. Te solum in bella secutus,
<luc. 9.243>	Post te fata sequar: neque enim sperare secunda
<luc. 9.244>	Fas mihi, nec liceat. Fortuna cuncta tenentur
<luc. 9.245>	Caesaris: Emathium sparsit victoria ferrum.
<luc. 9.246>	Clausa fides miseris, et toto solus in orbe est,
<luc. 9.247>	Qui velit ac possit victis praestare salutem.
<luc. 9.248>	Pompeio scelus est bellum civile peremto,
<luc. 9.249>	Quo fuerat vivente fides.  Si publica iura,
<luc. 9.250>	Si semper patriam sequeris, Cato, signa petamus,
<luc. 9.251>	Romanus quae consul habet. Sic ille profatus
<luc. 9.252>	Insiluit puppi, iuvenum comitante tumultu.
<luc. 9.253>	Actum Romanis fuerat de rebus, et omnis
<luc. 9.254>	Indiga servitii fervebat litore plebes.
<luc. 9.255>	Erupere ducis sacro de pectore voces:
<luc. 9.256>	Ergo pari voto gessisti bella, iuventus,
<luc. 9.257>	Tu quoque pro dominis, et Pompeiana fuisti,
<luc. 9.258>	Non Romana manus?      Quod non in regna laboras,
<luc. 9.259>	Quod tibi, non ducibus, vivis morerisque, quod orbem
<luc. 9.260>	Adquiris nulli, quod iam tibi vincere tutum est,
<luc. 9.261>	Bella fugis, quaerisque iugum cervice vacante,
<luc. 9.262>	Et nescis sine rege pati?  Nunc caussa pericli
<luc. 9.263>	Digna viris. Vestro potuit Pompeius abuti
<luc. 9.264>	Sanguine: nunc patriae iugulos ensesque negatis,
<luc. 9.265>	Cum prope libertas?  Unum Fortuna reliquit
<luc. 9.266>	Iam tribus e dominis. Pudeat: plus regia Nili
<luc. 9.267>	Contulit in leges, et Parthi militis arcus.
<luc. 9.268>	Ite, o degeneres, Ptolemaei munus et arma
<luc. 9.269>	Spernite. Quis vestras ulla putet esse nocentes
<luc. 9.270>	Caede manus?   Credet faciles sibi terga dedisse,
<luc. 9.271>	Credet ab Emathiis primos fugisse Philippis.
<luc. 9.272>	Vadite securi: meruistis indice vitam
<luc. 9.273>	Caesare, non armis, non obsidione subacti.
<luc. 9.274>	O famuli turpes, domini post fata prioris
<luc. 9.275>	Itis ad heredem.  Cur non maiora mereri,
<luc. 9.276>	Quam vitam veniamque, libet?   Rapiatur in undas
<luc. 9.277>	Infelix Magni coniux, prolesque Metelli:
<luc. 9.278>	Ducite Pompeios: Ptolemaei vincite munus.
<luc. 9.279>	Nostra quoque inviso quisquis feret ora tyranno,
<luc. 9.280>	Non parva mercede dabit.   Sciet ista iuventus
<luc. 9.281>	Cervicis pretio bene se mea signa secutam.
<luc. 9.282>	Quin agite, et magna meritum  cum caede parate:
<luc. 9.283>	Ignavum scelus est tantum fuga.  Dixit: et omnes
<luc. 9.284>	Haud aliter medio revocavit ab aequore puppes,
<luc. 9.285>	Quam, simul effetas linquunt examina ceras,
<luc. 9.286>	Atque oblita favi non miscent nexibus alas,
<luc. 9.287>	Sed sibi quaeque volat, nec iam degustat amarum
<luc. 9.288>	Desidiosa thymum: Phrygii sonus increpat aeris,
<luc. 9.289>	Adtonitae posuere fugam, studiumque laboris
<luc. 9.290>	Floriferi repetunt, et sparsi mellis amorem:
<luc. 9.291>	Gaudet in Hyblaeo securus gramine pastor
<luc. 9.292>	Divitias servasse casae: sic voce Catonis
<luc. 9.293>	Inculcata viris iusti patientia Martis.
<luc. 9.294>	Iamque acta belli non doctas ferre quietem
<luc. 9.295>	Constituit mentes serieque agitare laborum.
<luc. 9.296>	Primum litoreis miles lassatur arenis:
<luc. 9.297>	Proximus in muros et moenia Cyrenarum
<luc. 9.298>	Est labor: exclusus nulla se vindicat ira:
<luc. 9.299>	Poenaque de victis sola est, vicisse, Catoni.
<luc. 9.300>	Inde peti placuit Libyci contermina Maris
<luc. 9.301>	Regna Iubae; sed iter mediis natura vetabat
<luc. 9.302>	Syrtibus: has audax sperat sibi cedere virtus.
<luc. 9.303>	Syrtes vel, primam mundo natura figuram
<luc. 9.304>	Cum daret, in dubio pelagi terraeque reliquit;
<luc. 9.305>	(Nam neque subsedit penitus, quo stagna profundi
<luc. 9.306>	Acciperet, nec se defendit ab aequore tellus;
<luc. 9.307>	Ambigua sed lege loci iacet invia sedes:
<luc. 9.308>	Aequora fracta vadis, abruptaque terra profundo,
<luc. 9.309>	Et post multa sonant proiecti litora fluctus.
<luc. 9.310>	Sic male deseruit, nullosque exegit in usus
<luc. 9.311>	Hanc partem natura sui.) vel plenior alto
<luc. 9.312>	Olim Syrtis erat pelago, penitusque natabat:
<luc. 9.313>	Sed rapidus Titan, ponto sua lumina pascens,
<luc. 9.314>	Aequora subduxit zonae vicina perustae:
<luc. 9.315>	Et nunc pontus adhuc Phoebo siccante repugnat.
<luc. 9.316>	Mox ubi damnosum radios admoverit aevum,
<luc. 9.317>	Tellus Syrtis erit: nam iam brevis unda superne
<luc. 9.318>	Innatat, et late periturum deficit aequor.
<luc. 9.319>	Ut primum remis actum mare propulit omne
<luc. 9.320>	Classis onus, densis fremuit niger imbribus Auster
<luc. 9.321>	In sua regna furens: tentatum classibus aequor
<luc. 9.322>	Turbine defendit, longeque a Syrtibus undas
<luc. 9.323>	Egit, et illato confregit litore pontum.
<luc. 9.324>	Tum quarum recto deprendit carbasa malo
<luc. 9.325>	Eripuit nautis; frustraque rudentibus ausis
<luc. 9.326>	Vela negare Noto, spatium vicere carinae,
<luc. 9.327>	Atque ultra proram tumuit sinus. Omnia si quis
<luc. 9.328>	Providus antennae suffixit lintea summae,
<luc. 9.329>	Vincitur, et nudis avertitur armamentis.
<luc. 9.330>	Sors melior classi, quae fluctibus incidit altis,
<luc. 9.331>	Et certo iactata mari. Quaecumque levatae
<luc. 9.332>	Arboribus caesis flatum effudere frementem,
<luc. 9.333>	Abstulit has ventis liber contraria volvens
<luc. 9.334>	Aestus, et obnixum victor detrudit in Austrum.
<luc. 9.335>	Has vada destituunt, atque interrupta profundo
<luc. 9.336>	Terra ferit puppes: dubioque obnoxia fato
<luc. 9.337>	Pars sedet una ratis, pars altera pendet in undis.
<luc. 9.338>	Tunc magis impactum brevibus mare, terraque saevit
<luc. 9.339>	Obvia consurgens: quamvis elisus ab Austro,
<luc. 9.340>	Saepe tamen cumulos fluctus non vincit arenae.
<luc. 9.341>	Eminet in tergo pelagi procul omnibus arvis,
<luc. 9.342>	Inviolatus aqua, sicci iam pulveris agger;
<luc. 9.343>	Stant miseri nautae, terraeque haerente carina
<luc. 9.344>	Litora nulla vident. Sic partem intercipit aequor:
<luc. 9.345>	Pars ratium maior regimen clavumque secuta est,
<luc. 9.346>	Tuta fuga, nautasque loci sortita peritos,
<luc. 9.347>	Torpentem Tritonos adit illaesa paludem.
<luc. 9.348>	Hanc, ut fama, deus, quem toto litore pontus
<luc. 9.349>	Audit ventosa perflantem murmura concha,
<luc. 9.350>	Hanc et Pallas amat, patrio quae vertice nata
<luc. 9.351>	Terrarum primam Libyen (nam proxima coelo est,
<luc. 9.352>	Ut probat ipse calor) tetigit, stagnique quieta
<luc. 9.353>	Vultus vidit aqua, posuitque in margine plantas,
<luc. 9.354>	Et se dilecta Tritonida dixit ab unda.
<luc. 9.355>	Quam iuxta Lethon tacitus praelabitur amnis,
<luc. 9.356>	Infernis, ut fama, trahens oblivia venis:
<luc. 9.357>	Atque insopiti quondam tutela draconis,
<luc. 9.358>	Hesperidum pauper spoliatus frondibus hortus.
<luc. 9.359>	Invidus, annoso qui famam derogat aevo,
<luc. 9.360>	Qui vates ad vera vocat. Fuit aurea silva,
<luc. 9.361>	Divitiisque graves et fulvo germine rami:
<luc. 9.362>	Virgineusque chorus nitidi custodia luci,
<luc. 9.363>	Et numquam somno damnatus lumina serpens,
<luc. 9.364>	Robora complexus rutilo curvata metallo.
<luc. 9.365>	Abstulit arboribus pretium, nemorique laborem
<luc. 9.366>	Alcides: passusque inopes sine pondere ramos,
<luc. 9.367>	Retulit Argolico fulgentia poma tyranno.
<luc. 9.368>	His igitur depulsa locis, effectaque classis
<luc. 9.369>	Syrtibus, haud ultra Garamantidas attigit undas:
<luc. 9.370>	Sed duce Pompeio Libyes melioris in oris
<luc. 9.371>	Mansit. At impatiens virtus haerere Catonis
<luc. 9.372>	Audet in ignotas agmen committere gentes,
<luc. 9.373>	Armorum fidens, et terra cingere Syrtim.
<luc. 9.374>	Haec eadem suadebat hiems, quae clauserat aequor;
<luc. 9.375>	Et spes imber erat, nimios metuentibus ignes:
<luc. 9.376>	Ut neque sole viam, nec duro frigore saevam,
<luc. 9.377>	Inde polo Libyes, hinc bruma temperet annus.
<luc. 9.378>	Atque ingressurus steriles sic fatur arenas:
<luc. 9.379>	O quibus una salus placuit mea castra secutis
<luc. 9.380>	Indomita cervice mori, componite mentes
<luc. 9.381>	Ad magnum virtutis opus summosque labores.
<luc. 9.382>	Vadimus in campos steriles, exustaque mundi,
<luc. 9.383>	Qua nimius Titan, et rarae in fontibus undae,
<luc. 9.384>	Siccaque letiferis squalent serpentibus arva,
<luc. 9.385>	Durum iter. Ad leges patriaeque ruentis amorem
<luc. 9.386>	Per mediam Libyen veniant, atque invia tentent,
<luc. 9.387>	Si quibus in nullo positum est evadere voto,
<luc. 9.388>	Si quibus ire sat est. Neque enim mihi fallere quemquam
<luc. 9.389>	Est animus, tectoque metu perducere vulgus.
<luc. 9.390>	Hi mihi sint comites, quos ipsa pericula ducent,
<luc. 9.391>	Qui, me teste, pati vel quae tristissima, pulchrum
<luc. 9.392>	Romanumque putant.    At qui sponsore salutis
<luc. 9.393>	Miles eget, capiturque animae dulcedine, vadat
<luc. 9.394>	Ad dominum metiore via. Dum primus arenas
<luc. 9.395>	Ingrediar, primusque gradus in pulvere ponam,
<luc. 9.396>	Me calor aethereus feriat, mihi plena veneno
<luc. 9.397>	Occurrat serpens; fatoque pericula vestra
<luc. 9.398>	Praetentate meo: sitiat, quicumque bibentem
<luc. 9.399>	Viderit: aut umbras nemorum quicumque petentem,
<luc. 9.400>	Aestuet: aut equitem peditum praecedere turmas,
<luc. 9.401>	Deficiat; si quo fuerit discrimine notum,
<luc. 9.402>	Dux an miles eam. Serpens, sitis, ardor, arenae,
<luc. 9.403>	Dulcia virtuti: Gaudet patientia duris.
<luc. 9.404>	Laetius est, quoties magno sibi constat, honestum.
<luc. 9.405>	Sola potest Libye turbam praestare malorum,
<luc. 9.406>	Ut deceat fugisse viros. Sic ille paventes
<luc. 9.407>	Incendit virtute animos, et amore laborum,
<luc. 9.408>	Irreducemque viam deserto limite carpit:
<luc. 9.409>	Et, sacrum parvo nomen clausura sepulchro
<luc. 9.410>	Invasit Libye securi fata Catonis.
<luc. 9.410>	Tertia pars rerum  Libye, si credere famae
<luc. 9.411>	Cuncta velis: at si ventos coelumque sequaris,
<luc. 9.412>	Pars erit Europae. Neque enim plus litora Nili,
<luc. 9.413>	Quam Scythicus Tanais primis a Gadibus absunt,
<luc. 9.415>	Unde Europa fugit Libyen, et litora flexu
<luc. 9.416>	Oceano fecere locum: sed maior in unam
<luc. 9.417>	Orbis abit Asiam. Nam cum communiter istae
<luc. 9.418>	Effundant Zephyrum, Boreae latus illa sinistrum
<luc. 9.419>	Contingens, dextrumque Noti, descendit in ortus,
<luc. 9.420>	Eurum sola tenens. Libycae quod fertile terrae est,
<luc. 9.421>	Vergit in occasus: sed et haec non fontibus ullis
<luc. 9.422>	Solvitur: Arctoos raris Aquilonibus imbres
<luc. 9.423>	Accipit, et nostris reficit sua rura serenis.
<luc. 9.424>	In nullas vitiatur opes; non aere neque auro
<luc. 9.425>	Excoquitur, nullo glebarum  crimine, pura,
<luc. 9.426>	Et penitus terra est. Tantum Maurusia genti
<luc. 9.427>	Robora divitiae, quarum non noverat usum,
<luc. 9.428>	Sed citri contenta comis vivebat, et umbris.
<luc. 9.429>	In nemus ignotum nostrae venere secures,
<luc. 9.430>	Extremoque epulas mensasque petivimus orbe.
<luc. 9.431>	At quaecumque vagam Syrtim complectitur ora
<luc. 9.432>	Sub nimio porrecta die, vicina perusti
<luc. 9.433>	Aetheris, exurit messes, et pulvere Bacchum
<luc. 9.434>	Enecat, et nulls putris radice tenetur.
<luc. 9.435>	Temperies vitalis abest, et nulla sub illa
<luc. 9.436>	Cura Iovis terra est: Natura deside torpet
<luc. 9.437>	Orbis, et immotis annum non sentit arenis.
<luc. 9.438>	Hoc tam segne solum raras tamen exserit herbas,
<luc. 9.439>	Quas Nasamon gens dura legit, qui proxima ponto
<luc. 9.440>	Nudus rura tenet; quem mundi barbara damnis
<luc. 9.441>	Syrtis alit. Nam litoreis populator arenis
<luc. 9.442>	Imminet, et, nulla portus tangente carina,
<luc. 9.443>	Novit epes. Sic cum toto commercia mundo
<luc. 9.444>	Naufragiis Nasamones habent. Hac ire Catonem
<luc. 9.445>	Dura iubet virtus. Illic secura iuventus
<luc. 9.446>	Ventorum, nullasque timens tellure procellas,
<luc. 9.447>	Aequoreos est passa metus. Nam litore sicco,
<luc. 9.448>	Quam pelago, Syrtis violentius accipit Austrum.
<luc. 9.449>	Et terrae magis ille nocens. Non montibus illum
<luc. 9.450>	Adversis frangit Libye, scopulisque repulsum
<luc. 9.451>	Dissipat, et liquidas e turbine solvit in auras:
<luc. 9.452>	Nec ruit in silvas, annosaque robora torquens
<luc. 9.453>	Lassatur: patet omne solum, liberque meatu
<luc. 9.454>	Aeoliam rabiem totis exercet habenis:
<luc. 9.455>	Et non imbriferam contorto pulvere nubem
<luc. 9.456>	In flexum  violentus agit: pars plurima terrae
<luc. 9.457>	Tollitur, et numquam resoluto vertice pendet.
<luc. 9.458>	Regna videt pauper Nasamon errantia vento,
<luc. 9.459>	Discussasque domos: volitantque a culmine raptae
<luc. 9.460>	Detecto Garamante casae. Non altius ignis
<luc. 9.461>	Rapta vehit: quantumque licet consurgere fumo,
<luc. 9.462>	Et violare diem, tantum tenet aera pulvis.
<luc. 9.463>	Tum quoque Romanum solito violentius agmen
<luc. 9.464>	Adgreditur, nullusque potest consistere miles,
<luc. 9.465>	Instabilis, raptis etiam, quas calcat, arenis.
<luc. 9.466>	Concuteret terras, orbemque a sede moveret,
<luc. 9.467>	Si solida Libye compage et pondere duro
<luc. 9.468>	Clauderet exesis Austrum scopulosa cavernis:
<luc. 9.469>	Sed quia mobilibus facilis turbatur arenis,
<luc. 9.470>	Nusquam luctando stabilis manet: imaque tellus
<luc. 9.471>	Stat, quia summa fugit. Galeas et scuta virorum
<luc. 9.472>	Pilaque contorsit violento spiritus actu,
<luc. 9.473>	Intentusque tulit magni per inania coeli.
<luc. 9.474>	Illud in externa forsan longeque remota
<luc. 9.475>	Prodigium tellure fuit: delapsaque coelo
<luc. 9.476>	Arma timent gentes, hominumque erepta lacertis
<luc. 9.477>	A superis demissa putant. Sic illa profecto
<luc. 9.478>	Sacrifico cecidere Numae, quae lecta iuventus
<luc. 9.479>	Patricia cervice movet: spoliaverat Auster
<luc. 9.480>	Aut Boreas populos ancilia nostra ferentes.
<luc. 9.481>	Sic orbem torquente Noto Romana iuventus
<luc. 9.482>	Procubuit, metuensque rapi, constrinxit amictus,
<luc. 9.483>	Inseruitque manus terrae: nec pondere solo,
<luc. 9.484>	Sed nisu iacuit, vix sic immobilis Austro:
<luc. 9.485>	Qui super ingentes cumulos involvit arenae,
<luc. 9.486>	Atque operit tellure viros. Vix tollere miles
<luc. 9.487>	Membra valet, multo congestu pulveris haereus.
<luc. 9.488>	Adligat et stantes adfusae magnus arenae
<luc. 9.489>	Agger, et immoti terra surgente tenentur.
<luc. 9.490>	Saxa tulit penitus discussis proruta muris.
<luc. 9.491>	Effuditque procul, miranda sorte malorum:
<luc. 9.492>	Qui nullas videre domos, videre ruinas.
<luc. 9.493>	Iamque iter omne latet: nec sunt discrimina terrae
<luc. 9.494>	Ulla, nisi aetheriae medio velut aequore flammae.
<luc. 9.495>	Sideribus novere vias: nec sidera nota
<luc. 9.496>	Ostendit Libycae finitor circulus orae,
<luc. 9.497>	Multaque devexo terrarum margine celat.
<luc. 9.498>	Utque calor solvit, quem torserat aera ventus
<luc. 9.499>	Incensusque dies, manant sudoribus artus,
<luc. 9.500>	Arent ora siti: conspecta est parva maligna
<luc. 9.501>	Unda procul vena: quam vix e pulvere miles
<luc. 9.502>	Corripiens, patulum galeae confudit in orbem,
<luc. 9.503>	Porrexitque duci. Squalebant pulvere fauces
<luc. 9.504>	Cunctorum: minimumque tenens dux ipse liquoris
<luc. 9.505>	Invidiosus erat. Mene, inquit, degener unum
<luc. 9.506>	Miles in hac turba vacuum virtute putasti?
<luc. 9.507>	Usque adeo mollis primisque caloribus impar
<luc. 9.508>	Sum visus?   Quanto poena tu dignior ista es,
<luc. 9.509>	Qui, populo sitiente, bibas!  Sic concitus ira
<luc. 9.510>	Excussit galeam, suffecitque omnibus unda.
<luc. 9.511>	Ventum erat ad templum, Libycis quod gentibus unum
<luc. 9.512>	Inculti Garamantes habent. Stat sortifer istic
<luc. 9.513>	Iupiter, ut memorant, sed non aut fulmina vibrans,
<luc. 9.514>	Aut similis nostro, sed tortis cornibus Ammon.
<luc. 9.515>	Non illic Libycae posuerunt ditia gentes
<luc. 9.516>	Templa, nec Eois splendent donaria gemmis.
<luc. 9.517>	Quamvis Aethiopum populis Arabumque beatis
<luc. 9.518>	Gentibus atque Indis unus sit Iupiter Ammon,
<luc. 9.519>	Pauper adhuc deus est, nullis violata per aevum
<luc. 9.520>	Divitiis delubra tenens: morumque priorum
<luc. 9.521>	Numen, Romano templum defendit ab auro.
<luc. 9.522>	Esse locis superos, testatur silva, per omnem
<luc. 9.523>	Sola virens Libyen. Nam quidquid pulvere sicco
<luc. 9.524>	Separat ardentem tepida Berenicida Lepti,
<luc. 9.525>	Ignorat frondes: solus nemus extulit Ammon.
<luc. 9.526>	Silvaram fons caussa loco, qui putria terrae
<luc. 9.527>	Adligat, et domitas unda connectit arenas.
<luc. 9.528>	Sic quoque nil obstat Phoebo, cum cardine summo
<luc. 9.529>	Stat librata dies: truncum vix protegit arbor:
<luc. 9.530>	Tam brevis in medium radiis compellitur umbra.
<luc. 9.531>	Deprensum est, hunc esse locum, qua circulum alti
<luc. 9.532>	Solstitii medium signorum percutit orbem.
<luc. 9.533>	Non obliqua meant, nec Tauro Scorpius exit
<luc. 9.534>	Rectior, aut Aries donat sua tempora Librae,
<luc. 9.535>	Aut Astraea iubet lentos descendere Pisces.
<luc. 9.536>	Par Geminis Chiron, et idem quod Carcinos ardens
<luc. 9.537>	Humidus Aegoceros: nec plus Leo tollitur Urna.
<luc. 9.538>	At tibi, quaecumque es Libyco gens igne diremta,
<luc. 9.539>	In Noton umbra cadit, quae nobis exit in Arcton:
<luc. 9.540>	Et segnis Cynosura subit: tu sicca profundo
<luc. 9.541>	Mergi plaustra putas, nullumque in vertice summo
<luc. 9.542>	Sidus habes immune mari; procul axis uterque est,
<luc. 9.543>	Et fuga signorum medio rapit omnia caelo.
<luc. 9.544>	Stabant ante fores populi, quos miserat Eos,
<luc. 9.545>	Cornigerique Iovis monitu nova fata petebant:
<luc. 9.546>	Sed Latio cessere duci: comitesque Catonem
<luc. 9.547>	Orant, exploret Libycum memorata per orbem
<luc. 9.548>	Numina, de fama tam longi iudicet aevi.
<luc. 9.549>	Maximus hortator scrutandi voce deorum
<luc. 9.550>	Eventus Labienus erat. Sors obtulit, inquit,
<luc. 9.551>	Et Fortuna viae tam magni numinis ora
<luc. 9.552>	Consiliumque dei: tanto duce possumus uti
<luc. 9.553>	Per Syrtes, bellique datos cognoscere casus.
<luc. 9.554>	Nam cui crediderim superos arcana daturos
<luc. 9.555>	Dicturosque magis, quam sancto vera Catoni?
<luc. 9.556>	Certe vita tibi semper directa supernas
<luc. 9.557>	Ad leges, sequerisque deum. Datur, ecce, loquendi
<luc. 9.558>	Cum Iove libertas: inquire in fata nefandi
<luc. 9.559>	Caesaris, et patriae venturos excute mores:
<luc. 9.560>	Iure suo populis uti legumque licebit,
<luc. 9.561>	An bellum civile perit.  Tua pectora sacra
<luc. 9.562>	Voce reple: durae semper virtutis amator,
<luc. 9.563>	Quaere quid est virtus, et posce exemplar honesti.
<luc. 9.564>	Ille, deo plenus, tacita quem mente gerebat,
<luc. 9.565>	Effudit dignas adytis e pectore voces:
<luc. 9.566>	Quid quaeri, Labiene, iubes? an liber in armis
<luc. 9.567>	Occubuisse velim potius, quam regna videre?
<luc. 9.568>	An sit vita nihil, et longa? an differat aetas?
<luc. 9.569>	An noceat vis ulla bono? Fortunaque perdat
<luc. 9.570>	Opposita virtute minas? laudandaque velle
<luc. 9.571>	Sit satis, et numquam successu crescat honestum?
<luc. 9.572>	Scimus, et haec nobis non altius inseret Ammon.
<luc. 9.573>	Haeremus cuncti superis, temploque tacente,
<luc. 9.574>	Nil agimus nisi sponte dei: nec vocibus ullis
<luc. 9.575>	Numen eget: dixitque semel nascentibus auctor
<luc. 9.576>	Quidquid scire licet: steriles nec legit arenas,
<luc. 9.577>	Ut caneret paucis, mersitque hoc pulvere verum:
<luc. 9.578>	Estque dei sedes, ubi terra, et pontus, et aer,
<luc. 9.579>	Et coelum, et virtus. Superos quid quaerimus ultra?
<luc. 9.580>	Iuppiter est, quodcumque vides, quodcumque moveris.
<luc. 9.581>	Sortilegis egeant dubii, semperque futuris
<luc. 9.582>	Casibus ancipites: me non oracula certum,
<luc. 9.583>	Sed mors certa facit. Pavido fortique cadendum est:
<luc. 9.584>	Hoc satis est dixisse Iovem.  Sic ille profatur:
<luc. 9.585>	Servataque fide templi, discedit ab aris,
<luc. 9.586>	Non exploratum populis Ammona relinquens.
<luc. 9.587>	Ipse manu sua pila gerens, praecedit anheli
<luc. 9.588>	Militis ora pedes: monstrat tolerare labores,
<luc. 9.589>	Non iubet: et nulla vehitur cervice supinus,
<luc. 9.590>	Carpentoque sedens. Somni parcissimus ipse est,
<luc. 9.591>	Ultimus haustor aquae. Cum tandem fonte reperto
<luc. 9.592>	Indiga conatur laticis potare iuventus,
<luc. 9.593>	Stat, dum lixa bibat. Si veris magna paratur
<luc. 9.594>	Fama bonis, et si successu nuda remoto
<luc. 9.595>	Inspicitur virtus, quidquid laudamus in ullo
<luc. 9.596>	Maiorum, Fortuna fuit. Quis Marte secundo,
<luc. 9.597>	Quis tantum meruit populorum sanguine nomen?
<luc. 9.598>	Hunc ego per Syrtes Libyaeque extrema triumphum
<luc. 9.599>	Ducere maluerim, quam ter Capitolia curru
<luc. 9.600>	Scandere Pompeii, quam frangere colla Iugurthae.
<luc. 9.601>	Ecce parens verus patriae, dignissimus aris,
<luc. 9.602>	Roma, tuis; per quem numquam iurare pudebit,
<luc. 9.603>	Et quem, si steteris umquam cervice soluta,
<luc. 9.604>	Tunc olim factura deum. Iam spissior ignis,
<luc. 9.605>	Et plaga, quam nullam superi mortalibus ultra
<luc. 9.606>	A medio fecere die, calcatur, et unda
<luc. 9.607>	Rarior: inventus mediis fons unus arenis
<luc. 9.608>	Largus aquae, sed quem serpentum  turba tenebat
<luc. 9.609>	Vix capiente loco. Stabant in margine siccae
<luc. 9.610>	Aspides, in mediis sitiebant Dipsades undi.
<luc. 9.611>	Ductor, ut adspexit perituros fonte relicto,
<luc. 9.612>	Adloquitur: Vana specie conterrite leti,
<luc. 9.613>	Ne dubita, miles, tutos haurire liquores:
<luc. 9.614>	Noxia serpentum est admito sanguine pestis:
<luc. 9.615>	Morsu   virus habent, et fatum dente minantur:
<luc. 9.616>	Pocula morte carent. Dixit, dubiumque venenum
<luc. 9.617>	Hausit: et in tota Libyae fons unus arena
<luc. 9.618>	Ille fuit, de quo primus sibi posceret undam.
<luc. 9.619>	Cur Libycus tantis exundet pestibus aer
<luc. 9.620>	Fertilis in mortes, aut quid secreta nocenti
<luc. 9.621>	Miscuerit natura solo, non cura laborque
<luc. 9.622>	Noster scire valet: nisi quod vulgata per orbem
<luc. 9.623>	Fabula pro vera decepit saecula caussa.
<luc. 9.624>	Finibus extremis Libyes, ubi fervida tellus
<luc. 9.625>	Accipit Oceanum demisso sole calentem,
<luc. 9.626>	Squalebant late Phorcynidos arva Medusae,
<luc. 9.627>	Non nemorum protecta coma, non mollia sulco,
<luc. 9.628>	Sed dominas vultu conspectis aspera saxis,
<luc. 9.629>	Hoc primum natura nocens in corpore saevas
<luc. 9.630>	Eduxit pestes: illis e faucibus angues
<luc. 9.631>	Stridula fuderunt vibratis sibila linguis,
<luc. 9.632>	Femineae qui more comae per terga soluti,
<luc. 9.633>	Ipsa flagellabant gaudentis colla Medusae.
<luc. 9.634>	Surgunt adverse subrectae fronte colubrae,
<luc. 9.635>	Vipereumque fluit depexo crine venenum.
<luc. 9.636>	Hoc habet infelix, cunctis impune, Medusa,
<luc. 9.637>	Quod spectare licet  Nam rictus oraque monstri
<luc. 9.638>	Quis timuit? quem, qui recto se lumine vidit,
<luc. 9.639>	Passa Medusa mori est.  Rapuit dubitantia fata,
<luc. 9.640>	Praevenitque metus: anima periere retenta
<luc. 9.641>	Membra, nec emissae riguere sub ossibus umbrae.
<luc. 9.642>	Eumenidum crines solos movere furores:
<luc. 9.643>	Cerberus Orpheo lenivit sibila cantu:
<luc. 9.644>	Amphitryoniades vidit, cum vinceret, Hydram;
<luc. 9.645>	Hoc monstrum timuit genitor, numenque secundum
<luc. 9.646>	Phorcus aquis, Cetoque parens, ipsaeque sorores
<luc. 9.647>	Gorgones: hoc potuit coelo pelagoque minari
<luc. 9.648>	Torporem insolitum, mundoque abducere terram.
<luc. 9.649>	E coelo volucres subito cum pondere lapsae:
<luc. 9.650>	In scopulis haesere ferae: vicina colentes
<luc. 9.651>	Aethiopum totae riguerunt marmore gentes.
<luc. 9.652>	Nullum animal visus patiens, ipsique retrorsum
<luc. 9.653>	Effusi faciem vitabant Gorgonis angues.
<luc. 9.654>	Illa sub Hesperiis stantem Titana columnis
<luc. 9.655>	In cautes Atlanta dedit: coeloque timente
<luc. 9.656>	Olim Phlegraeo stantes serpente gigantes,
<luc. 9.657>	Erexit montes, bellumque immane deorum
<luc. 9.658>	Pallados in medio confecit pectore Gorgon.
<luc. 9.659>	Quo postquam partu Danaes et divite nimbo
<luc. 9.660>	Ortum Parrhasiae vexerunt Persea pennae
<luc. 9.661>	Arcados auctoris citharae liquidaeque palaestrae,
<luc. 9.662>	Et subitus praepes Cyllenida sustulit harpen,
<luc. 9.663>	Harpen alterius monstri iam caede rubentem,
<luc. 9.664>	[A Iove dilectae fuso custode iuvencae:]
<luc. 9.665>	Auxilium volucri Pallas tulit innuba fratri,
<luc. 9.666>	Pacta caput monstri: terraeque in fine Libyssae
<luc. 9.667>	Persea Phoebeos converti iussit ad ortus,
<luc. 9.668>	Gorgonis averso sulcantem regna volatu:
<luc. 9.669>	Et clypeum laevae fulvo dedit aere nitentem,
<luc. 9.670>	In quo saxificam iussit spectare Medusam.
<luc. 9.671>	Quam sopor, aeternam tracturus morte quietem,
<luc. 9.672>	Obruit haud totam. Vigilat pars magna comarum,
<luc. 9.673>	Defenduntque caput praetenti crinibus hydri:
<luc. 9.674>	Pars iacet in medios vultus oculique tenebras.
<luc. 9.675>	Ipsa regit trepidum Pallas, dextraque tremente
<luc. 9.676>	Perseos aversi Cyllenida dirigit harpen,
<luc. 9.677>	Lata colubriferi rumpens confinia colli.
<luc. 9.678>	Quos habuit vultus hamati vulnere ferri
<luc. 9.679>	Caesa caput Gorgon! quanto spirasse veneno
<luc. 9.680>	Ora rear! quantumque oculos effundere mortis!
<luc. 9.681>	Nec Pallas spectare potest: vultusque gelassent
<luc. 9.682>	Perseos aversi, si non Tritonia densos
<luc. 9.683>	Sparsisset crines, texissetque ora colubri.
<luc. 9.684>	Aliger in coelum sic rapta Gorgone fugit.
<luc. 9.685>	Ille quidem pensabat iter, propiusque secabat
<luc. 9.686>	Aethera, si medias Europae scinderet urbes;
<luc. 9.687>	Pallas frugiferas iussit non laedere terras,
<luc. 9.688>	Et parci populis. Quis enim non praepete tanto
<luc. 9.689>	Aethera respiceret? Zephyro convertitur ales,
<luc. 9.690>	Itque super Libyen, quae, nullo consita cultu,
<luc. 9.691>	Sideribus Phoeboque vacat: premit orbita solis,
<luc. 9.692>	Exuritque solum; nec terra celsior ulla
<luc. 9.693>	Nox cadit in coelum, lunaeque meatibus obstat,
<luc. 9.694>	Si flexus oblita vagi per recta cucurrit
<luc. 9.695>	Signa, nec in Borean aut in Noton effugit umbram.
<luc. 9.696>	Illa tamen sterilis tellus, fecundaque nulli
<luc. 9.697>	Arva bono, virus stillantis tabe Medusae
<luc. 9.698>	Concipiunt, dirosque fero de sanguine rores,
<luc. 9.699>	Quos calor adiuvit, putrique incoxit arenae.
<luc. 9.700>	Hic, quae prima caput movit de pulvere tabes,
<luc. 9.701>	Aspida somniferam tumida cervice levavit.
<luc. 9.702>	Plenior huic sanguis et crassi gutta veneni
<luc. 9.703>	Decidit: in nulla plus est serpente coactum.
<luc. 9.704>	Ipsa caloris egens gelidum non transit in orbem
<luc. 9.705>	Sponte sua, Niloque tenus metitur arenas.
<luc. 9.706>	Sed quis erit nobis lucri pudor? inde petuntur
<luc. 9.707>	Huc Libycae mortes, et fecimus Aspida mercem.
<luc. 9.708>	At non stare suum miseris passura cruorem,
<luc. 9.709>	Squamiferos ingens Haemorrhois explicat orbes:
<luc. 9.710>	Natus et, ambiguae coleret qui Syrtidos arva,
<luc. 9.711>	Chersydros, tractique via fumante Chelydri:
<luc. 9.712>	Et semper recto lapsurus limite Cenchris:
<luc. 9.713>	Pluribus ille notis variatam pingitur alvum,
<luc. 9.714>	Quam parvis tinctus maculis Thebanus Ophites.
<luc. 9.715>	Concolor exustis atque indiscretus arenis
<luc. 9.716>	Ammodytes: spinaque vagi torquente Cerastae:
<luc. 9.717>	Et Scytale, sparsis etiam nunc sola pruinis
<luc. 9.718>	Exuvias positura suas: et torrida Dipsas:
<luc. 9.719>	Et gravis in geminum vergens caput Amphisbaena:
<luc. 9.720>	Et Natrix violator aquae, Iaculique volucres,
<luc. 9.721>	Et contentus iter cauda sulcare Pareas:
<luc. 9.722>	Oraque distendens avidus spumantia Prester:
<luc. 9.723>	Ossaque dissolvens cum corpore tabificus Seps.
<luc. 9.724>	Sibilaque effundens cunctas terrentia pestes,
<luc. 9.725>	Ante venena nocens, late sibi submovet omne
<luc. 9.726>	Vulgus, et in vacua regnat Basiliscus arena.
<luc. 9.727>	Vos quoque, qui cunctis innoxia numina terris
<luc. 9.728>	Serpitis, aurato nitidi fulgore dracones,
<luc. 9.729>	Pestiferos ardens facit Africa. Ducitis altum
<luc. 9.730>	Aera cum pennis, armentaque tota secuti
<luc. 9.731>	Rumpitis ingentes amplexi verbere tauros:
<luc. 9.732>	Nec tutus spatio est elephas: datis omnia leto:
<luc. 9.733>	Nec vobis opus est ad noxia fata veneno.
<luc. 9.734>	Has inter pestes duro Cato milite siccum
<luc. 9.735>	Emetitur iter, tot tristia fata suorum
<luc. 9.736>	Insolitasque videns parvo cum vulnere mortes.
<luc. 9.737>	Signiferum iuvenem Tyrrheni sanguinis Aulum
<luc. 9.738>	Torta caput retro Dipsas calcata momordit.
<luc. 9.739>	Frons dolor aut sensus dentis fuit: ipsaque leti
<luc. 9.740>	Frons caret invidia, nec quidquam plaga minatur.
<luc. 9.741>	Ecce subit virus tacitum, carpitque medullas
<luc. 9.742>	Ignis edax, calidaque incendit viscera tabe.
<luc. 9.743>	Ebibit humorem  circum vitalia fusum
<luc. 9.744>	Pestis, et in sicco linguam torrere palato
<luc. 9.745>	Coepit; defessos iret qui sudor in artus
<luc. 9.746>	Non fuit, atque oculos lacrimarum vena refugit.
<luc. 9.747>	Non decus imperii, non moesti iura Catonis
<luc. 9.748>	Ardentem tenuere virum, quin spargere signa
<luc. 9.749>	Auderet, totisque furens exquireret agris,
<luc. 9.750>	Quas poscebat aquas sitiens in corde venenum.
<luc. 9.751>	Ille vel in Tanain missus Rhodanumque Padumque
<luc. 9.752>	Arderet, Nilumque bibens per rura vagantem.
<luc. 9.753>	Accessit morti Libye, fatisque minorem
<luc. 9.754>	Famam Dipsas habet, terris adiuta perustis.
<luc. 9.755>	Scrutatur venas penitus squalentis arenae:
<luc. 9.756>	Nunc redit ad Syrtes, et fluctus accipit ore
<luc. 9.757>	Aequoreusque placet, sed non sibi sufficit, humor.
<luc. 9.758>	Nec sentit fatique genus mortemque veneni,
<luc. 9.759>	Sed putat esse sitim, ferroque aperite tumentes
<luc. 9.760>	Sustinuit venas, atque os implere cruore.
<luc. 9.761>	Iussit signa rapi propere Cato: discere nulli
<luc. 9.762>	Permissum est, hoc posse sitim. Sed tristior illa
<luc. 9.763>	Mors erat ante oculos: miserique in crure Sabelli
<luc. 9.764>	Seps stetit exiguus, quem flexo dente tenacem
<luc. 9.765>	Avulsitque manu, piloque adfixit arenis:
<luc. 9.766>	Parva modo serpens; sed qua non ulla cruentae
<luc. 9.767>	Tantum mortis habet. Nam plagae proxima circum
<luc. 9.768>	Fugit rapta cutis, pallentiaque ossa retexit.
<luc. 9.769>	Iamque sinu laxo nudum est sine corpore vulnus;
<luc. 9.770>	Membra natant sanie: surae fluxere: sine ullo
<luc. 9.771>	Tegmine poples erat: femorum quoque musculus omni
<luc. 9.772>	Liquitur, et nigra distillant inguina tabe.
<luc. 9.773>	Dissiluit stringens uterum membrana, fluuntque
<luc. 9.774>	Viscera: nec, quantum toto de corpore debet,
<luc. 9.775>	Effluit in terras: saevum sed membra venenum
<luc. 9.776>	Decoquit; in minimum mox contrahit omnia virus
<luc. 9.777>	Vincula nervorum, et laterum contexta, cavumque
<luc. 9.778>	Pectus, et abstrusum fibris vitalibus, omne
<luc. 9.779>	Quidquid homo est, aperit pestis. Natura profana
<luc. 9.780>	Morte patet: manant humeri fortesque lacerti:
<luc. 9.781>	Colla caputque fluunt. Calido non ocius Austro
<luc. 9.782>	Nix resoluta cadit, nec solem cera sequetur.
<luc. 9.783>	Parva loquor, corpus sanie stillasse perustum:
<luc. 9.784>	Hoc et flamma potet. Sed quis rogus abstulit ossa
<luc. 9.785>	Haec quoque discedunt, putresque secuta medullas
<luc. 9.786>	Nulla manere sinunt rapidi vestigia fati.
<luc. 9.787>	Cyniphias inter pestes tibi palma nocendi est;
<luc. 9.788>	Eripiunt omnes animam, tu sola cadaver.
<luc. 9.789>	Ecce subit fades leto diversa fluenti
<luc. 9.790>	Nasidium Marsi cultorem torridus agri
<luc. 9.791>	Percussit Prester. Illi rubor igneus ora
<luc. 9.792>	Succendit, tenditque cutem, pereunte figura,
<luc. 9.793>	Miscens cuncta tumor, toto iam corpore maior:
<luc. 9.794>	Humanumque egressa modum, super omnia membra
<luc. 9.795>	Efflatur sanies: late pollente veneno,
<luc. 9.796>	Ipse latet penitus congesto corpore mersus:
<luc. 9.797>	Nec lorica tenet distenti corporis auctum.
<luc. 9.798>	Spumeus accenso non sic exundat aheno
<luc. 9.799>	Undarum cumulis: nec tantos carbasa Coro
<luc. 9.800>	Curvavere sinus. Tumidos iam non capit artus
<luc. 9.801>	Informis globus, et confuso pondere truncus.
<luc. 9.802>	Intactum, volucrum rostris epulasque daturum
<luc. 9.803>	Haud impune feris, non ausi tradere busto,
<luc. 9.804>	Nondum stante modo, crescens fugere cadaver.
<luc. 9.805>	Sed maiora parant Libycae spectacula pestes.
<luc. 9.806>	Impressit dentes Haemorrhois aspera Tullo
<luc. 9.807>	Magnanimo iuveni, miratorique Catonis.
<luc. 9.808>	Utque solet pariter totis se effundere signis
<luc. 9.809>	Corycii pressura croci: sic omnia membra
<luc. 9.810>	Emisere simul rutilum pro sanguine virus.
<luc. 9.811>	Sanguis erant lacrimae: quaecumque foramina novit
<luc. 9.812>	Humor, ab his largus manat cruor: ore redundant,
<luc. 9.813>	Et patulae nares: sudor rubet: omnia plenis
<luc. 9.814>	Membra fluunt venis: totum est pro vulnere corpus,
<luc. 9.815>	At tibi, Leve miser, fixus praecordia pressit
<luc. 9.816>	Nilaca serpente cruor: nulloque dolore
<luc. 9.817>	Testatus morsus, subita caligine mortem
<luc. 9.818>	Accipis, et Stygias somno descendis ad umbras.
<luc. 9.819>	Non tam veloci corrumpunt pocula leto,
<luc. 9.820>	Stipite quae diro [virgas mentita Sabinas
<luc. 9.821>	Toxica fatilegi] carpunt matura Sabaei.
<luc. 9.822>	Ecce procul saevus sterilis se robore trunci
<luc. 9.823>	Torsit et immisit (iaculum vocat Africa) serpens:
<luc. 9.824>	Perque caput Paulli transactaque tempora fugit.
<luc. 9.825>	Nil ibi virus agit: rapuit cum vulnere fatum.
<luc. 9.826>	Deprensum est, quae funda rotat, quam lenta volarent.
<luc. 9.827>	Quam segnis Scythicae strideret arundinis aer.
<luc. 9.828>	Quid prodest miseri Basiliscus cuspide Murri
<luc. 9.829>	Transactuas? Velox currit per tela venenum,
<luc. 9.830>	Invaditque manum: quam protinus ille retecto
<luc. 9.831>	Ense ferit, totoque simul demittit ab armo;
<luc. 9.832>	Exemplarque sui spectans miserabile leti
<luc. 9.833>	Stat tutus, pereunte manu. Quis fata putaret
<luc. 9.834>	Scorpion aut vires maturae mortis habere.
<luc. 9.835>	Ille minax nodis, et recto verbere saevus,
<luc. 9.836>	Teste tulit coelo victi decus Orionis.
<luc. 9.837>	Quis calcare tuas metuat, Solpuga, latebras?
<luc. 9.838>	Et tibi dant Stygiae ius in sua fila sorores.
<luc. 9.839>	Sic nec clara dies nec nox dabat atra quietem
<luc. 9.840>	Suspecta est miseris in qua tellure iacebant.
<luc. 9.841>	Nam neque congestae struxere cubilia frondes
<luc. 9.842>	Nec culmis crevere tori: sed corpora fatis
<luc. 9.843>	Expositi volvuntur  humo, calidoque vapore
<luc. 9.844>	Adliciunt gelidas nocturno frigore pestes:
<luc. 9.845>	Innocuosque diu rictus torpente veneno
<luc. 9.846>	Inter membra fovent.  Nec, quae mensura viarum,
<luc. 9.847>	Quisve modus, norant, coelo duce. Saepe querentes,
<luc. 9.848>	Reddite, di, clamant, miseris, quae fugimus, arma:
<luc. 9.849>	Reddite Thessaliam.  Patimur cur segnia fata
<luc. 9.850>	In gladios iurata manus?    Pro Caesare pugnant
<luc. 9.851>	Dipsades, et peragunt civilia bella cerastae.
<luc. 9.852>	Ire libet, qua zona rubens atque axis inustus
<luc. 9.853>	Solis equis: iuvat aetheriis adscribere caussis,
<luc. 9.854>	Quod peream, coeloque mori. Nil, Africa, de te,
<luc. 9.855>	Nec de te, natura, queror: tot monstra ferentem,
<luc. 9.856>	Gentibus ablatum, dederas serpentibus orbem:
<luc. 9.857>	Impatienseque solum Cereris, cultore negato,
<luc. 9.858>	Damnasti, atque homines voluisti deesse venenis.
<luc. 9.859>	In loca serpentum nos venimus: accipe poenas,
<luc. 9.860>	Tu, quisquis superum, commercia nostra perosus,
<luc. 9.861>	Hinc torrente plaga, dubiis hinc Syrtibus orbem
<luc. 9.862>	Abrumpens, medio posuisti limite mortes.
<luc. 9.863>	Per secreta tui bellum civile recessus
<luc. 9.864>	Vadit; et arcani miles tibi conscius orbis
<luc. 9.865>	Claustra petit mundi. Forsan maiora supersunt
<luc. 9.866>	Ingressis. Coeunt ignes stridentibus undis,
<luc. 9.867>	Et premitur natura poli. Sed longius ista
<luc. 9.868>	Nulla iacet tellus, quam fama cognita nobis
<luc. 9.869>	Tristia regna Iubae.   Quaeremus forsitan istas
<luc. 9.870>	Serpentum terras;    habet et solatia coelum:
<luc. 9.871>	Vivit adhuc aliquid. Patriae non arva requiro,
<luc. 9.872>	Europamque, alios soles, Asiamque, videntem:
<luc. 9.873>	Qua te parte poli, qua te tellure reliqui,
<luc. 9.874>	Africa?  Cyrenis etiam nunc bruma rigebat.
<luc. 9.875>	Exiguane via legem convertimus anni?
<luc. 9.876>	Imus in adversos axes: evolvimur orbe:
<luc. 9.877>	Terga damus ferienda Noto. Nunc forsitan ipsa est
<luc. 9.878>	Sub pedibus iam Roma meis. Solatia fati
<luc. 9.879>	Haec petimus: veniant hostes, Caesarque sequatur,
<luc. 9.880>	Qua fugimus.  Sic dura suos patienia questus
<luc. 9.881>	Exonerat: cogit tantos tolerare labores
<luc. 9.882>	Summa ducis virtus, qui nuda fusus arena
<luc. 9.883>	Excubat, atque omni Fortunam provocat hora.
<luc. 9.884>	Omnibus unus adest fatis; quocumque vocatur,
<luc. 9.885>	Advolat, atque ingens meritum maiusque salute
<luc. 9.886>	Contulit, in letum vires: puduitque gementem
<luc. 9.887>	Illo teste mori. Quod ius habuisset in ipsum
<luc. 9.888>	Ulla lues?  Casus alieno pectore vincit
<luc. 9.889>	Spectatorque docet, magnos nil posse dolores.
<luc. 9.890>	Vix miseris serum tanto lassata periclo
<luc. 9.891>	Auxilium Fortuna dedit. Gens unica terras
<luc. 9.892>	Incolit a saevo serpentum innoxia morsu,
<luc. 9.893>	Marmaridae Psyili: par lingua potentibus herbis:
<luc. 9.894>	Ipse cruor tutus, nullumque admittere virus,
<luc. 9.895>	Vel cantu cessante, potest. Natura locorum
<luc. 9.896>	Iussit, ut immunes mixti serpentibus essent
<luc. 9.897>	Profuit in mediis sedem posuisse venenis
<luc. 9.898>	Pax illis cum morte data est. Fiducia tanta est
<luc. 9.899>	Sanguinis: in terras parvus cum decidit infans,
<luc. 9.900>	Ne qua sit externae Veneris  mixtura timentes,
<luc. 9.901>	Letifera dubios explorant aspide partus.
<luc. 9.902>	Utque Iovis volucer, calido cum protulit ovo
<luc. 9.903>	Implumes natos, solis convertit ad ortus:
<luc. 9.904>	Qui potuere pati radios, et lumine recto
<luc. 9.905>	Sustinuere diem coeli, servantur in usus;
<luc. 9.906>	Qui Phoebo cessere, iacent: sic pignora gentis
<luc. 9.907>	Psyllus habet, si quis tactos non horruit angues,
<luc. 9.908>	Si quis donatis lusit serpentibus infans.
<luc. 9.909>	Nec solum gens illa sua contenta salute:
<luc. 9.910>	Excubat hospitibus, contraque nocentia monstra
<luc. 9.911>	Psyllus adest populis. Qui, tunc Romana secutus
<luc. 9.912>	Signa, simul iussit statui tentoria ductor,
<luc. 9.913>	Primum, quas valli spatium comprendit, arenas
<luc. 9.914>	Expurgat cantu, verbisque fugantibus angues.
<luc. 9.915>	Ultima castrorum medicatus circuit ignis.
<luc. 9.916>	Hic ebulum stridet, peregrinaque galbana sudant,
<luc. 9.917>	Et tamarix non laeta comis, Eoaque costus,
<luc. 9.918>	Et panacea potens, et Thessala centaurea:
<luc. 9.919>	Peucedanumque sonat flammis, Erycinaque thapsos;
<luc. 9.920>	Et larices fumoque gravem serpentibus urunt
<luc. 9.921>	Abrotanum, et longe nascentis cornua cervi.
<luc. 9.922>	Sic nox tuta viris.  At si quis peste diurna
<luc. 9.923>	Fata trahit, tunc sunt magicae miracula gentis,
<luc. 9.924>	Psyllorumque ingens et rapti pugna veneni.
<luc. 9.925>	Nam primum tacta designat membra saliva,
<luc. 9.926>	Quae cohibet virus, retinetque in vulnere pestem.
<luc. 9.927>	Plurima tum volvit spumanti carmina lingua
<luc. 9.928>	Murmure continuo, nec dant suspiria cursus
<luc. 9.929>	Vulneris, aut minimum patiuntur fata tacere.
<luc. 9.930>	Saepe quidem pestis nigris inserta medullis
<luc. 9.931>	Excantata fugit: sed si quod tardius audit
<luc. 9.932>	Virus, et elicitum iussumque exire repugnat,
<luc. 9.933>	tunc superincumbens pallentia vulnera lambit,
<luc. 9.934>	Ore venena trahens, et siccat dentibus artus,
<luc. 9.935>	Extractamque tenens gelido de corpore mortem
<luc. 9.936>	Exspuit: et cuius morsus superaverit anguis,
<luc. 9.937>	Iam promtum Psyllis vel gustu nosse veneni.
<luc. 9.938>	Hoc igitur melior tandem Romana iuventus
<luc. 9.939>	Auxilio, late squalentibus errat in arvis.
<luc. 9.940>	Bis positis Phoebe flammis, bis luce recepta
<luc. 9.941>	Vidit arenivagum surgens fugiensque Catonem.
<luc. 9.942>	Iamque illis magis atque magis durescere pulvis
<luc. 9.943>	Coepit, et in terram Libye spissata reverti.
<luc. 9.944>	Iamque procul rarae nemorum se tollere frondes:
<luc. 9.945>	Surgere congesto non culta mapalia culmo.
<luc. 9.946>	Quanta dedit miseris melioris gaudia terrae,
<luc. 9.947>	Cum primum saevos contra videre leones!
<luc. 9.948>	Proxima Leptis erat, cuius statione quietam
<luc. 9.949>	Exegere hiemem, nimbis flammisque carentem.
<luc. 9.950>	Caesar ut Emathia satiatus clade recessit,
<luc. 9.951>	Caetera curarum proiecit pondera, soli
<luc. 9.952>	Intentus genero: cuius vestigia frustra
<luc. 9.953>	Terris sparsa legens, fama duce tendit in undas,
<luc. 9.954>	Threiciasque legit fauces, et amore notatum
<luc. 9.955>	Aequor, et Heroas lacrimoso litore turres,
<luc. 9.956>	Qua pelago nomen Nepheleias abstulit Helle.
<luc. 9.957>	Non Asiam brevioris aquae disterminat usquam
<luc. 9.958>	Fluctus ab Europa, quamvis Byzantion arcto
<luc. 9.959>	Pontus et ostriferam dirimat Chalcedona cursu,
<luc. 9.960>	Euxinumque ferens parvo ruat ore Propontis.
<luc. 9.961>	Sigeasque petit famae mirator arenas,
<luc. 9.962>	Et Simoentis aquas, et Graio nobile busto
<luc. 9.963>	Rhoetion, et multum debentes vatibus umbras.
<luc. 9.964>	Circuit exustae nomen memorabile Troiae,
<luc. 9.965>	Magnaque Phoebei quaerit vestigia muri.
<luc. 9.966>	Iam silvae steriles et putres robore trunci
<luc. 9.967>	Assaraci pressere domos, et templa deorum
<luc. 9.968>	Iam lassa radice tenent: ac tota teguntur
<luc. 9.969>	Pergama dumetis: etiam periere ruinae.
<luc. 9.970>	Adspicit Hesiones scopulos, silvasque latentes,
<luc. 9.971>	Anchisae thalamos; quo iudex sederit antro:
<luc. 9.972>	Unde puer raptus coelo: quo vertice Nais
<luc. 9.973>	Luserit Oenone: nullum est sine nomine saxum.
<luc. 9.974>	Insicus in sicco serpentem pulvere rivum
<luc. 9.975>	Transierat, qui Xanthus erat. Securus in alto
<luc. 9.976>	Gramine ponebat gressus; Phryx incola manes
<luc. 9.977>	Hectoreos calcare vetat.  Discussa iacebant
<luc. 9.978>	Saxa, nec ullius faciem servantia sacri;
<luc. 9.979>	Herceas, monstrator ait, non respicis aras?
<luc. 9.980>	O sacer et magnus vatum labor, omnia fato
<luc. 9.981>	Eripis, et populis donas mortalibus aevum.
<luc. 9.982>	Invidia sacrae, Caesar, ne tangere famae:
<luc. 9.983>	Nam, si quid Latiis fas est promittere Musis,
<luc. 9.984>	Quantum Smyrnaei durabunt vatis honore,
<luc. 9.985>	Venturi me teque legent: Pharsalia nostra
<luc. 9.986>	Vivet, et a nullo tenebris damnabimur aevo.
<luc. 9.987>	Ut ducis implevit visus veneranda vetustas,
<luc. 9.988>	Erexit subitas congestu cespitis aras,
<luc. 9.989>	Votaque thuricremos non irrita fudit in ignes.
<luc. 9.990>	Di cinerum, Phrygias colitis quicumque ruinas,
<luc. 9.991>	Aeneaeque mei, quos nunc Lavinia sedes
<luc. 9.992>	Servat et Alba, lares, et quorum lucet in aris
<luc. 9.993>	Ignis adhuc Phrygius, nullique adspecta virorum
<luc. 9.994>	Pallas, in abstruso pignus memorabile templo,
<luc. 9.995>	Gentis Iuleae vestris clarissimus aris
<luc. 9.996>	Dat pia tura nepos, et vos in sede priori
<luc. 9.997>	Rite vocat: date felices in cetera cursus.
<luc. 9.998>	Restituam populos: grata vice moenia reddent
<luc. 9.999>	Ausonidae Phrygibus, Romanaque Pergama surgent.
<luc. 9.1000>	Sic fatus, repetit classes, et tota secundis
<luc. 9.1001>	Vela dedit Coris; avidusque urgente procella
<luc. 9.1002>	Iliacas pensare moras, Asiamque potentem
<luc. 9.1003>	Praevehitur, pelagoque Rhodon spumante reliquit.
<luc. 9.1004>	Septima nox, Zephyro numquam laxante rudentes,
<luc. 9.1005>	Ostendit Phariis Aegyptia litora flammis.
<luc. 9.1006>	Sed prius orta dies nocturnam lampada texit,
<luc. 9.1007>	Quam tutas intraret aquas. Ibi plena tumultu
<luc. 9.1008>	Litora, et incerto turbatas murmure voces
<luc. 9.1009>	Accipit: ac, dubiis veritus se credere regnis,
<luc. 9.1010>	Abstinuit tellure rates. Sed dira satelles
<luc. 9.1011>	Regis dona ferens, medium provectus in aequor,
<luc. 9.1012>	Colla gerit Magni, Phario velamine tecta,
<luc. 9.1013>	Ac prius infanda commendat crimina voce:
<luc. 9.1014>	Terrarum domitor, Romanae maxime gentis,
<luc. 9.1015>	Et, quod adhuc nescis, genero secure perempto;
<luc. 9.1016>	Rex   tibi Pellaeus terrae pelagique labores
<luc. 9.1017>	Donat et , Emathiis quod solum defuit armis,
<luc. 9.1018>	Exhibet: absenti bellum civile peractum est.
<luc. 9.1019>	Thessalicas Magnus quarens reparare ruinas,
<luc. 9.1020>	Ense iacet nostro: tanto te pignore, Caesar,
<luc. 9.1021>	Emimus: hoc tecum percussum est sanguine foedus.
<luc. 9.1022>	Accipe regna Phari, nullo quaesita cruore:
<luc. 9.1023>	Accipe Niliaci ius gurgitis: accipe, quidquid
<luc. 9.1024>	Pro Magni cervice dares; dignumque clientem
<luc. 9.1025>	Castris crede tuis, cui tantum fata licere
<luc. 9.1026>	In generum voluere tuum. Nec vile putaris
<luc. 9.1027>	Hoc meritum, nobis facili quod caede peractum   est.
<luc. 9.1028>	Hospes avitus erat: depulso sceptra parenti
<luc. 9.1029>	Reddiderat. Quid plura feram? tu nomina tanto
<luc. 9.1030>	Invenies operi, vel famam consule mundi.
<luc. 9.1031>	Si scelus est, plus te nobis debere fateris,
<luc. 9.1032>	Quod scelus hoc non ipse facis. Sic fatus, opertum
<luc. 9.1033>	Detexit tenuitque caput. Iam languida morte
<luc. 9.1034>	Effigies habitum noti mutaverat oris.
<luc. 9.1035>	Non primo Caesar damnavit munera vis,
<luc. 9.1036>	Avertitque oculos: vultus, dum crederet, haesit.
<luc. 9.1037>	Utque fidem vidit sceleris, tutumque putavit
<luc. 9.1038>	Iam bonus esse socer; lacrimas non sponte cadentes
<luc. 9.1039>	Effudit, gemitusque expressit pectore laeto,
<luc. 9.1040>	Non aliter manifesta putans abscondere mentis
<luc. 9.1041>	Gaudia, quam lacrimis: meritumque immane tyranni
<luc. 9.1042>	Destruit, et generi mavult lugere revulsum,
<luc. 9.1043>	Quam debere, caput. Qui duro membra senatus
<luc. 9.1044>	Calcarat vultu, qui sicco lumine campos
<luc. 9.1045>	Viderat Emathios, uni tibi, Magne, negare
<luc. 9.1046>	Non audet gemitus.  O sors durissima fati!
<luc. 9.1047>	Hunccine tu, Caesar, scelerato Marte petisti,
<luc. 9.1048>	Qui tibi flendus erat?  Non mixti foedera tangunt
<luc. 9.1049>	Te generis, nec nata iubet moerere neposque?
<luc. 9.1050>	Credis apud populos Pompeii nomen amantes
<luc. 9.1051>	Hoc castris prodesse tuis?  Fortasse tyranni
<luc. 9.1052>	Tangeris invidia, captique in viscera Magni
<luc. 9.1053>	Hoc aliis licuisse doles, quererisque perisse
<luc. 9.1054>	Vindictam belli, raptumque e iure superbi
<luc. 9.1055>	Victoris generum. Quisquis te flere coegit
<luc. 9.1056>	Impetus, a vera longe pietate recessit.
<luc. 9.1057>	Scilicet hoc animo terras atque aequora lustras,
<luc. 9.1058>	Necubi suppressus pereat gener?  O bene rapta
<luc. 9.1059>	Arbitrio mors ista tuo! Quam magna remisit
<luc. 9.1060>	Crimina Romano tristis Fortuna pudori,
<luc. 9.1061>	Quod te non passa est misereri, perfide, Magni
<luc. 9.1062>	Viventis! Nec non his fallere vocibus audet,
<luc. 9.1063>	Adquiritque fidem simulati fronte doloris:
<luc. 9.1064>	Aufer ab adspectu nostro funesta, satelles,
<luc. 9.1065>	Regis dona tui: peius de Caesare vestrum,
<luc. 9.1066>	Quam de Pompeio, meruit scelus.   Unica belli
<luc. 9.1067>	Praemia civilis, victis donare salutem,
<luc. 9.1068>	Perdidimus. Quodsi Phario germana tyranno
<luc. 9.1069>	Non invisa foret, potuissem reddere regi,
<luc. 9.1070>	Quod meruit, fratrique tuum pro munere tali
<luc. 9.1071>	Misissem, Cleopatra, caput. Secreta quid arma
<luc. 9.1072>	Movit, et inseruit nostro sua tela labori?
<luc. 9.1073>	Ergo in Thessalicis Pellaeo fecimus arvis
<luc. 9.1074>	Ius gladio? vestris quaesita licentia regnis?
<luc. 9.1075>	Non tuleram Magnum mecum Romana regentem:
<luc. 9.1076>	Te, Ptolemaee, feram?   Frustra civilibus armis
<luc. 9.1077>	Miscuimus gentes, si qua est hoc orbe potestas
<luc. 9.1078>	Altera, quam Caesar: si tellus ulla duorum est.
<luc. 9.1079>	Vertissem Latias a vestro litore proras:
<luc. 9.1080>	Famae cura vetat, ne non damnasse    ruentam,
<luc. 9.1081>	Sed videar timuisse, Pharon. Nec fallere vos me
<luc. 9.1082>	Credite victorem. Nobis quoque tale paratum
<luc. 9.1083>	Litoris hospitium.  Ne sic mea colla gerantur,
<luc. 9.1084>	Thessaliae Fortuna facit. Maiore profecto,
<luc. 9.1085>	Quam metui poterat, discrimine gessimus arma;
<luc. 9.1086>	Exsilium  generique minas Romamque timebam:
<luc. 9.1087>	Poena fugae Ptolemaeus erat. Sed parcimus annis,
<luc. 9.1088>	Donamusque nefas. Sciat hac pro caede tyrannus
<luc. 9.1089>	Nil venia plus posse dari.  Vos condite busto
<luc. 9.1090>	Tanti colla ducis: sed non, ut crimina solum
<luc. 9.1091>	Vestra tegat tellus; iusto date thura sepulchro
<luc. 9.1092>	Et placate caput, cineresque in litore fusos
<luc. 9.1093>	Colligite, atque unam sparsis date manibus urnam.
<luc. 9.1094>	Sentiat adventum soceri, vocesque querentis
<luc. 9.1095>	Audiat umbra pias. Dum nobis omnia praefert,
<luc. 9.1096>	Dum vitam Phario mavult debere clienti,
<luc. 9.1097>	Laeta dies rapta est populis: concordia mundo
<luc. 9.1098>	Nostra perit. Caruere deis mea vota secundis,
<luc. 9.1099>	Ut te complexus, positis felicibus armis,
<luc. 9.1100>	Adfectus abs te veteres vitamque rogarem,
<luc. 9.1101>	Magne, tuam: dignaque satis mercede laborum
<luc. 9.1102>	Contentus, par esse tibi, tunc pace fideli
<luc. 9.1103>	Fecissem, ut victus posses ignoscere divis
<luc. 9.1104>	Fecisses, ut Roma mihi. Nec, talia fatus,
<luc. 9.1105>	Invenit fletus comitem, nec turba querenti
<luc. 9.1106>	Credidit: abscondunt gemitus, et pectora laeta
<luc. 9.1107>	Fronte tegunt, hilaresque nefas spectare cruentum
<luc. 9.1108>	(O bona libertas!) cum Caesar lugeat, audeat.

<ov. met. 6.1>	Praebuerat dictis Tritonia talibus aures
<ov. met. 6.2>	carminaque Aonidum iustamque probaverat iram.
<ov. met. 6.3>	Tum secum "laudare parum est; laudemur et ipsae
<ov. met. 6.4>	numina nec sperni sine poena nostra sinamus"
<ov. met. 6.5>	Maeoniaeque animum fatis intendit Arachnes,
<ov. met. 6.6>	quam sibi lanificae non cedere laudibus artis
<ov. met. 6.7>	audierat. Non illa loco neque origine gentis
<ov. met. 6.8>	clara, sed arte fuit. Pater huic Colophonius Idmon
<ov. met. 6.9>	Phocaico bibulas tingebat murice lanas.
<ov. met. 6.10>	Occiderat mater; sed et haec de plebe suoque
<ov. met. 6.11>	aequa viro fuerat. Lydas tamen illa per urbes
<ov. met. 6.12>	quaesierat studio nomen memorabile, quamvis
<ov. met. 6.13>	orta domo parva parvis habitabat Hypaepis.
<ov. met. 6.14>	Huius ut adspicerent opus admirabile, saepe
<ov. met. 6.15>	deseruere sui nymphae vineta Timoli,
<ov. met. 6.16>	deseruere suas nymphae Pactolides undas.
<ov. met. 6.17>	Nec factas solum vestes spectare iuvabat;
<ov. met. 6.18>	tum quoque, cum fierent: tantus decor adfuit arti.
<ov. met. 6.19>	Sive rudem primos lanam glomerabat in orbes,
<ov. met. 6.20>	seu digitis subigebat opus repetitaque longo
<ov. met. 6.21>	vellera mollibat nebulas aequantia tractu,
<ov. met. 6.22>	sive levi teretem versabat pollice fusum,
<ov. met. 6.23>	seu pingebat acu, scires a Pallade doctam.
<ov. met. 6.24>	Quod tamen ipsa negat, tantaque offensa magistra
<ov. met. 6.25>	"certet" ait "mecum: nihil est, quod victa recusem."
<ov. met. 6.26>	Pallas anum simulat falsosque in tempora canos
<ov. met. 6.27>	addit et infirmos, baculo quos sustinet, artus.
<ov. met. 6.28>	Tum sic orsa loqui: "Non omnia grandior aetas,
<ov. met. 6.29>	quae fugiamus, habet: seris venit usus ab annis.
<ov. met. 6.30>	Consilium ne sperne meum. Tibi fama petatur
<ov. met. 6.31>	inter mortales faciendae maxima lanae:
<ov. met. 6.32>	cede deae veniamque tuis, temeraria, dictis
<ov. met. 6.33>	supplice voce roga: veniam dabit illa roganti."
<ov. met. 6.34>	Adspicit hanc torvis inceptaque fila relinquit,
<ov. met. 6.35>	vixque manum retinens confessaque vultibus iram
<ov. met. 6.36>	talibus obscuram resecuta est Pallada dictis:
<ov. met. 6.37>	"Mentis inops longaque venis confecta senecta.
<ov. met. 6.38>	Et nimium vixisse diu nocet. Audiat istas,
<ov. met. 6.39>	siqua tibi nurus est, siqua est tibi filia, voces.
<ov. met. 6.40>	Consilii satis est in me mihi. Neve monendo
<ov. met. 6.41>	profecisse putes, eadem est sententia nobis.
<ov. met. 6.42>	Cur non ipsa venit? cur haec certamina vitat?"
<ov. met. 6.43>	Tum dea "venit" ait, formamque removit anilem
<ov. met. 6.44>	Palladaque exhibuit. Venerantur numina nymphae
<ov. met. 6.45>	Mygdonidesque nurus: sola est non territa virgo.
<ov. met. 6.46>	Sed tamen erubuit, subitusque invita notavit
<ov. met. 6.47>	ora rubor rursusque evanuit, ut solet aer
<ov. met. 6.48>	purpureus fieri, cum primum aurora movetur,
<ov. met. 6.49>	et breve post tempus candescere solis ab ortu.
<ov. met. 6.50>	Perstat in incepto stolidaeque cupidine palmae
<ov. met. 6.51>	in sua fata ruit: neque enim Iove nata recusat,
<ov. met. 6.52>	nec monet ulterius, nec iam certamina differt.
<ov. met. 6.53>	Haud mora, constituunt diversis partibus ambae
<ov. met. 6.54>	et gracili geminas intendunt stamine telas
<ov. met. 6.55>	(tela iugo iuncta est, stamen secernit harundo);
<ov. met. 6.56>	inseritur medium radiis subtemen acutis,
<ov. met. 6.57>	quod digiti expediunt, atque inter stamina ductum
<ov. met. 6.58>	percusso paviunt insecti pectine dentes.
<ov. met. 6.59>	Utraque festinant cinctaeque ad pectora vestes
<ov. met. 6.60>	bracchia docta movent, studio fallente laborem.
<ov. met. 6.61>	Illic et Tyrium quae purpura sensit aenum
<ov. met. 6.62>	texitur et tenues parvi discriminis umbrae,
<ov. met. 6.63>	qualis ab imbre solet percussis solibus arcus
<ov. met. 6.64>	inficere ingenti longum curvamine caelum:
<ov. met. 6.65>	in quo diversi niteant cum mille colores,
<ov. met. 6.66>	transitus ipse tamen spectantia lumina fallit;
<ov. met. 6.67>	usque adeo quod tangit idem est, tamen ultima distant.
<ov. met. 6.68>	Illic et lentum filis inmittitur aurum
<ov. met. 6.69>	et vetus in tela deducitur argumentum.
<ov. met. 6.70>	Cecropia Pallas scopulum Mavortis in arce
<ov. met. 6.71>	pingit et antiquam de terrae nomine litem.
<ov. met. 6.72>	Bis sex caelestes medio Iove sedibus altis
<ov. met. 6.73>	augusta gravitate sedent. Sua quemque deorum
<ov. met. 6.74>	inscribit facies: Iovis est regalis imago.
<ov. met. 6.75>	Stare deum pelagi longoque ferire tridente
<ov. met. 6.76>	aspera saxa facit, medioque e vulnere saxi
<ov. met. 6.77>	exsiluisse fretum, quo pignore vindicet urbem;
<ov. met. 6.78>	at sibi dat clipeum, dat acutae cuspidis hastam,
<ov. met. 6.79>	dat galeam capiti, defenditur aegide pectus,
<ov. met. 6.80>	percussamque sua simulat de cuspide terram
<ov. met. 6.81>	edere cum bacis fetum canentis olivae
<ov. met. 6.82>	mirarique deos: operis Victoria finis.
<ov. met. 6.83>	Ut tamen exemplis intellegat aemula laudis,
<ov. met. 6.84>	quod pretium speret pro tam furialibus ausis,
<ov. met. 6.85>	quattuor in partes certamina quattuor addit,
<ov. met. 6.86>	clara colore suo, brevibus distincta sigillis.
<ov. met. 6.87>	Threiciam Rhodopen habet angulus unus et Haemum
<ov. met. 6.88>	(nunc gelidi montes, mortalia corpora quondam !),
<ov. met. 6.89>	nomina summorum sibi qui tribuere deorum.
<ov. met. 6.90>	Altera Pygmaeae fatum miserabile matris
<ov. met. 6.91>	pars habet: hanc Iuno victam certamine iussit
<ov. met. 6.92>	esse gruem populisque suis indicere bella.
<ov. met. 6.93>	Pinxit et Antigonen ausam contendere quondam
<ov. met. 6.94>	cum magni consorte Iovis, quam regia Iuno
<ov. met. 6.95>	in volucrem vertit; nec profuit Ilion illi
<ov. met. 6.96>	Laomedonve pater, sumptis quin candida pennis
<ov. met. 6.97>	ipsa sibi plaudat crepitante ciconia rostro.
<ov. met. 6.98>	Qui superest solus, Cinyran habet angulus orbum;
<ov. met. 6.99>	isque gradus templi, natarum membra suarum,
<ov. met. 6.100>	amplectens saxoque iacens lacrimare videtur.
<ov. met. 6.101>	Circuit extremas oleis pacalibus oras:
<ov. met. 6.102>	is modus est, operisque sua facit arbore finem.
<ov. met. 6.103>	Maeonis elusam designat imagine tauri
<ov. met. 6.104>	Europam: verum taurum, freta vera putares.
<ov. met. 6.105>	Ipsa videbatur terras spectare relictas
<ov. met. 6.106>	et comites clamare suas tactumque vereri
<ov. met. 6.107>	adsilientis aquae timidasque reducere plantas.
<ov. met. 6.108>	Fecit et Asterien aquila luctante teneri,
<ov. met. 6.109>	fecit olorinis Ledam recubare sub alis;
<ov. met. 6.110>	addidit, ut satyri celatus imagine pulchram
<ov. met. 6.111>	Iuppiter implerit gemino Nycteida fetu,
<ov. met. 6.112>	Amphitryon fuerit, cum te, Tirynthia, cepit,
<ov. met. 6.113>	aureus ut Danaen, Asopida luserit ignis,
<ov. met. 6.114>	Mnemosynen pastor, varius Deoida serpens.
<ov. met. 6.115>	Te quoque mutatum torvo, Neptune, iuvenco
<ov. met. 6.116>	virgine in Aeolia posuit. Tu visus Enipeus
<ov. met. 6.117>	gignis Aloidas, aries Bisaltida fallis;
<ov. met. 6.118>	et te flava comas frugum mitissima mater
<ov. met. 6.119>	sensit equum, sensit volucrem crinita colubris
<ov. met. 6.120>	mater equi volucris, sensit delphina Melantho.
<ov. met. 6.121>	Omnibus his faciemque suam faciemque locorum
<ov. met. 6.122>	reddidit. Est illic agrestis imagine Phoebus,
<ov. met. 6.123>	utque modo accipitris pennas, modo terga leonis
<ov. met. 6.124>	gesserit, ut pastor Macareida luserit Issen;
<ov. met. 6.125>	Liber ut Erigonen falsa deceperit uva,
<ov. met. 6.126>	ut Saturnus equo geminum Chirona crearit.
<ov. met. 6.127>	Ultima pars telae, tenui circumdata limbo,
<ov. met. 6.128>	nexilibus flores hederis habet intertextos.
<ov. met. 6.129>	Non illud Pallas, non illud carpere Livor
<ov. met. 6.130>	possit opus. Doluit successu flava virago
<ov. met. 6.131>	et rupit pictas, caelestia crimina, vestes.
<ov. met. 6.132>	Utque Cytoriaco radium de monte tenebat,
<ov. met. 6.133>	ter quater Idmoniae frontem percussit Arachnes.
<ov. met. 6.134>	Non tulit infelix laqueoque animosa ligavit
<ov. met. 6.135>	guttura. Pendentem Pallas miserata levavit
<ov. met. 6.136>	atque ita "vive quidem, pende tamen, improba dixit:
<ov. met. 6.137>	lexque eadem poenae, ne sis secura futuri,
<ov. met. 6.138>	dicta tuo generi serisque nepotibus esto."
<ov. met. 6.139>	Post ea discedens sucis Hecateidos herbae
<ov. met. 6.140>	sparsit; et extemplo tristi medicamine tactae
<ov. met. 6.141>	defluxere comae, cum quis et naris et aures,
<ov. met. 6.142>	fitque caput minimum, toto quoque corpore parva est:
<ov. met. 6.143>	in latere exiles digiti pro cruribus haerent,
<ov. met. 6.144>	cetera venter habet: de quo tamen illa remittit
<ov. met. 6.145>	stamen et antiquas exercet aranea telas.
<ov. met. 6.146>	Lydia tota fremit, Phrygiaeque per oppida facti
<ov. met. 6.147>	rumor it et magnum sermonibus occupat orbem.
<ov. met. 6.148>	Ante suos Niobe thalamos cognoverat illam,
<ov. met. 6.149>	tum cum Maeoniam virgo Sipylumque colebat;
<ov. met. 6.150>	nec tamen admonita est poena popularis Arachnes
<ov. met. 6.151>	cedere caelitibus verbisque minoribus uti.
<ov. met. 6.152>	Multa dabant animos: sed enim nec coniugis artes
<ov. met. 6.153>	nec genus amborum magnique potentia regni
<ov. met. 6.154>	sic placuere illi, quamvis ea cuncta placerent,
<ov. met. 6.155>	ut sua progenies; et felicissima matrum
<ov. met. 6.156>	dicta foret Niobe, si non sibi visa fuisset.
<ov. met. 6.157>	Nam sata Tiresia venturi praescia Manto
<ov. met. 6.158>	per medias fuerat divino concita motu
<ov. met. 6.159>	vaticinata vias: "Ismenides, ite frequentes
<ov. met. 6.160>	et date Latonae Latonigenisque duobus
<ov. met. 6.161>	cum prece tura pia lauroque innectite crinem.
<ov. met. 6.162>	Ore meo Latona iubet." Paretur, et omnes
<ov. met. 6.163>	Thebaides iussis sua tempora frondibus ornant
<ov. met. 6.164>	turaque dant sanctis et verba precantia flammis.
<ov. met. 6.165>	Ecce venit comitum Niobe celeberrima turba,
<ov. met. 6.166>	vestibus intexto Phrygiis spectabilis auro,
<ov. met. 6.167>	et, quantum ira sinit, formosa: movensque decoro
<ov. met. 6.168>	cum capite inmissos umerum per utrumque capillos
<ov. met. 6.169>	constitit; utque oculos circumtulit alta superbos,
<ov. met. 6.170>	"quis furor, auditos" inquit "praeponere visis
<ov. met. 6.171>	caelestes? aut cur colitur Latona per aras,
<ov. met. 6.172>	numen adhuc sine ture meum est? mihi Tantalus auctor,
<ov. met. 6.173>	cui licuit soli superorum tangere mensas,
<ov. met. 6.174>	Pleiadum soror est genetrix mea, maximus Atlas
<ov. met. 6.175>	est avus, aetherium qui fert cervicibus axem;
<ov. met. 6.176>	Iuppiter alter avus socero quoque glorior illo.
<ov. met. 6.177>	Me gentes metuunt Phrygiae, me regia Cadmi
<ov. met. 6.178>	sub domina est, fidibusque mei commissa mariti
<ov. met. 6.179>	moenia cum populis a meque viroque reguntur.
<ov. met. 6.180>	In quamcumque domus adverti lumina partem,
<ov. met. 6.181>	inmensae spectantur opes. Accedit eodem
<ov. met. 6.182>	digna dea facies. Huc natas adice septem
<ov. met. 6.183>	et totidem iuvenes et mox generosque nurusque.
<ov. met. 6.184>	Quaerite nunc, habeat quam nostra superbia causam,
<ov. met. 6.185>	nescio quoque audete satam Titanida Coeo
<ov. met. 6.186>	Latonam praeferre mihi, cui maxima quondam
<ov. met. 6.187>	exiguam sedem pariturae terra negavit.
<ov. met. 6.188>	Nec caelo nec humo nec aquis dea vestra recepta est:
<ov. met. 6.189>	exsul erat mundi, donec miserata vagantem
<ov. met. 6.190>	"hospita tu terris erras, ego" dixit "in undis"
<ov. met. 6.191>	instabilemque locum Delos dedit. Illa duorum
<ov. met. 6.192>	facta parens: uteri pars haec est septima nostri.
<ov. met. 6.193>	Sum felix: quis enim neget hoc? felixque manebo:
<ov. met. 6.194>	hoc quoque quis dubitet? tutam me copia fecit,
<ov. met. 6.195>	Maior sum, quam cui possit Fortuna nocere,
<ov. met. 6.196>	multaque ut eripiat, multo mihi plura relinquet.
<ov. met. 6.197>	Excessere metum mea iam bona. Fingite demi
<ov. met. 6.198>	huic aliquid populo natorum posse meorum,
<ov. met. 6.199>	non tamen ad numerum redigar spoliata duorum,
<ov. met. 6.200>	Latonae turbam: qua quantum distat ab orba?
<ov. met. 6.201>	Ite, satis, propere ite, sacri est laurumque capillis
<ov. met. 6.202>	ponite." Deponunt et sacra infecta relinquunt,
<ov. met. 6.203>	quodque licet tacito venerantur murmure numen.
<ov. met. 6.204>	Indignata dea est summoque in vertice Cynthi
<ov. met. 6.205>	talibus est dictis gemina cum prole locuta:
<ov. met. 6.206>	"En ego vestra parens, vobis animosa creatis,
<ov. met. 6.207>	et nisi Iunoni nulli cessura dearum,
<ov. met. 6.208>	an dea sim dubitor perque omnia saecula cultis
<ov. met. 6.209>	arceor, o nati, nisi vos succurritis, aris.
<ov. met. 6.210>	Nec dolor hic solus: diro convicia facto
<ov. met. 6.211>	Tantalis adiecit vosque est postponere natis
<ov. met. 6.212>	ausa suis, et me, quod in ipsam reccidat, orbam,
<ov. met. 6.213>	dixit et exhibuit linguam scelerata paternam."
<ov. met. 6.214>	Adiectura preces erat his Latona relatis:
<ov. met. 6.215>	"desine!" Phoebus ait: "poenae mora longa querella est."
<ov. met. 6.216>	Dixit idem Phoebe: celerique per aera lapsu
<ov. met. 6.217>	contigerant tecti Calmeida nubibus arcem.
<ov. met. 6.218>	Planus erat lateque patens prope moenia campus,
<ov. met. 6.219>	adsiduis pulsatus equis, ubi turba rotarum
<ov. met. 6.220>	duraque mollierat subiectas ungula glaebas.
<ov. met. 6.221>	Pars ibi de septem genitis Amphione fortes
<ov. met. 6.222>	conscendunt in equos Tyrioque rubentia suco
<ov. met. 6.223>	terga premunt auroque graves moderantur habenas.
<ov. met. 6.224>	E quibus Ismenus, qui matri sarcina quondam
<ov. met. 6.225>	prima suae fuerat, dum certum flectit in orbem
<ov. met. 6.226>	quadrupedis cursus spumantiaque ora coercet,
<ov. met. 6.227>	"ei mihi!" conclamat medioque in pectore fixa
<ov. met. 6.228>	tela gerit, frenisque manu moriente remissis
<ov. met. 6.229>	in latus a dextro paulatim defluit armo.
<ov. met. 6.230>	Proximus, audito sonitu per inane pharetrae,
<ov. met. 6.231>	frena dabat Sipylus, veluti cum praescius imbris
<ov. met. 6.232>	nube fugit visa pendentiaque undique rector
<ov. met. 6.233>	carbasa deducit, ne qua levis effluat aura.
<ov. met. 6.234>	Frena tamen dantem non evitabile telum
<ov. met. 6.235>	consequitur; summaque tremens cervice sagitta
<ov. met. 6.236>	haesit, et exstabat nudum de gutture ferrum.
<ov. met. 6.237>	Ille, ut erat, pronus per crura admissa iubasque
<ov. met. 6.238>	volvitur et calido tellurem sanguine foedat.
<ov. met. 6.239>	Phaedimus infelix et aviti nominis heres
<ov. met. 6.240>	Tantalus, ut solito finem imposuere labori,
<ov. met. 6.241>	transierant ad opus nitidae iuvenale palaestrae;
<ov. met. 6.242>	et iam contulerant arto luctantia nexu
<ov. met. 6.243>	pectora pectoribus, cum tento concita nervo,
<ov. met. 6.244>	sicut erant iuncti, traiecit utrumque sagitta.
<ov. met. 6.245>	Ingemuere simul, simul incurvata dolore
<ov. met. 6.246>	membra solo posuere, simul suprema iacentes
<ov. met. 6.247>	lumina versarunt, animam simul exhalarunt.
<ov. met. 6.248>	Adspicit Alphenor laniataque pectora plangens
<ov. met. 6.249>	advolat, ut gelidos complexibus adlevet artus,
<ov. met. 6.250>	inque pio cadit officio: nam Delius illi
<ov. met. 6.251>	intima fatifero rupit praecordia ferro.
<ov. met. 6.252>	Quod simul eductum est, pars est pulmonis in hamis
<ov. met. 6.253>	eruta cumque anima cruor est effusus in auras.
<ov. met. 6.254>	At non intonsum simplex Damasichthona vulnus 
<ov. met. 6.255>	adficit. Ictus erat qua crus esse incipit et qua
<ov. met. 6.256>	mollia nervosus facit internodia poples.
<ov. met. 6.257>	Dumque manu temptat trahere exitiabile telum,
<ov. met. 6.258>	altera per iugulum pennis tenus acta sagitta est.
<ov. met. 6.259>	Expulit hanc sanguis, seque eiaculatus in altum
<ov. met. 6.260>	emicat et longe terebrata prosilit aura.
<ov. met. 6.261>	Ultimus Ilioneus non profectura precando
<ov. met. 6.262>	bracchia sustulerat, "di" que "o communiter omnes,"
<ov. met. 6.263>	dixerat ignarus non omnes esse rogandos
<ov. met. 6.264>	"parcite." Motus erat, cum iam revocabile telum
<ov. met. 6.265>	non fuit, arquitenens. Minimo tamen occidit ille
<ov. met. 6.266>	vulnere, non alte percusso corde sagitta.
<ov. met. 6.267>	Fama mali populique dolor lacrimaeque suorum
<ov. met. 6.268>	tam subitae matrem certam fecere ruinae,
<ov. met. 6.269>	mirantem potuisse, irascentemque, quod ausi
<ov. met. 6.270>	hoc essent superi, quod tantum iuris haberent.
<ov. met. 6.271>	Nam pater Amphion ferro per pectus adacto
<ov. met. 6.272>	finierat moriens pariter cum luce dolorem.
<ov. met. 6.273>	Heu quantum haec Niobe Niobe distabat ab illa,
<ov. met. 6.274>	quae modo Latois populum submoverat aris
<ov. met. 6.275>	et mediam tulerat gressus resupina per urbem,
<ov. met. 6.276>	invidiosa suis, at nunc miseranda vel hosti.
<ov. met. 6.277>	Corporibus gelidis incumbit et ordine nullo
<ov. met. 6.278>	oscula dispensat natos suprema per omnes.
<ov. met. 6.279>	A quibus ad caelum liventia bracchia tollens
<ov. met. 6.280>	"pascere, crudelis, nostro, Latona, dolore,
<ov. met. 6.281>	pascere" ait "satiaque meo tua pectora luctu:
<ov. met. 6.282>	"Corque ferum satia" dixit, "per funera septem"
<ov. met. 6.283>	efferor. Exsulta victrixque inimica triumpha.
<ov. met. 6.284>	Cur autem victrix? miserae mihi plura supersunt,
<ov. met. 6.285>	quam tibi felici: post tot quoque funera vinco."
<ov. met. 6.286>	Dixerat, et sonuit contento nervus ab arcu.
<ov. met. 6.287>	Qui praeter Nioben unam conterruit omnes:
<ov. met. 6.288>	illa malo est audax. Stabant cum vestibus atris
<ov. met. 6.289>	ante toros fratrum demisso crine sorores.
<ov. met. 6.290>	E quibus una trahens haerentia viscere tela
<ov. met. 6.291>	imposito fratri moribunda relanguit ore:
<ov. met. 6.292>	altera solari miseram conata parentem
<ov. met. 6.293>	conticuit subito duplicataque vulnere tota est.
<ov. met. 6.294>	oraque compressit, nisi postquam spiritus ibat.
<ov. met. 6.295>	Haec frustra fugiens collabitur, illa sorori
<ov. met. 6.296>	inmoritur, latet haec, illam trepidare videres.
<ov. met. 6.297>	Sexque datis leto diversaque vulnera passis
<ov. met. 6.298>	ultima restabat. Quam toto corpore mater,
<ov. met. 6.299>	tota veste tegens "unam minimamque relinque
<ov. met. 6.300>	de multis minimam posco" clamavit "et unam."
<ov. met. 6.301>	Dumque rogat, pro qua rogat, occidit. Orba resedit
<ov. met. 6.302>	exanimes inter natos natasque virumque,
<ov. met. 6.303>	deriguitque malis. Nullos movet aura capillos,
<ov. met. 6.304>	in vultu color est sine sanguine, lumina maestis
<ov. met. 6.305>	stant inmota genis, nihil est in imagine vivum.
<ov. met. 6.306>	Ipsa quoque interius cum duro lingua palato
<ov. met. 6.307>	congelat, et venae desistunt posse moveri;
<ov. met. 6.308>	nec flecti cervix nec bracchia reddere motus
<ov. met. 6.309>	nec pes ire potest; intra quoque viscera saxum est.
<ov. met. 6.310>	Flet tamen. Et validi circumdata turbine venti
<ov. met. 6.311>	in patriam rapta est. Ibi fixa cacumine montis
<ov. met. 6.312>	liquitur, et lacrimas etiam nunc marmora manant.
<ov. met. 6.313>	Tum vero cuncti manifestam numinis iram
<ov. met. 6.314>	femina virque timent cultuque impensius omnes
<ov. met. 6.315>	magna gemelliparae venerantur numina divae,
<ov. met. 6.316>	utque fit, a facto propiore priora renarrant.
<ov. met. 6.317>	E quibus unus ait: "Lyciae quoque fertilis agris
<ov. met. 6.318>	non impune deam veteres sprevere coloni.
<ov. met. 6.319>	Res obscura quidem est ignobilitate virorum,
<ov. met. 6.320>	mira tamen. Vidi praesens stagnumque locumque
<ov. met. 6.321>	prodigio notum. Nam me iam grandior aevo
<ov. met. 6.322>	impatiensque viae genitor deducere lectos
<ov. met. 6.323>	iusserat inde boves gentisque illius eunti
<ov. met. 6.324>	ipse ducem dederat. Cum quo dum pascua lustro,
<ov. met. 6.325>	ecce lacu medio sacrorum nigra favilla
<ov. met. 6.326>	ara vetus stabat tremulis circumdata cannis.
<ov. met. 6.327>	Restitit et pavido "faveas mihi" murmure dixit
<ov. met. 6.328>	dux meus; et simili "faveas" ego murmure dixi.
<ov. met. 6.329>	Naiadum Faunine foret tamen ara rogabam
<ov. met. 6.330>	indigenaeve dei, cum talia rettulit hospes:
<ov. met. 6.331>	"Non hac, o iuvenis, montanum numen in ara est:
<ov. met. 6.332>	illa suam vocat hanc, cui quondam regia coniunx
<ov. met. 6.333>	orbem interdixit, quam vix erratica Delos
<ov. met. 6.334>	orantem accepit, tum cum levis insula nabat.
<ov. met. 6.335>	Illic incumbens cum Palladis arbore palmae
<ov. met. 6.336>	edidit invita geminos Latona noverca.
<ov. met. 6.337>	Hinc quoque Iunonem fugisse puerpera fertur
<ov. met. 6.338>	inque suo portasse sinu, duo numina, natos.
<ov. met. 6.339>	Iamque Chimaeriferae, cum sol gravis ureret arva,
<ov. met. 6.340>	finibus in Lyciae longo dea fessa labore
<ov. met. 6.341>	sidereo siccata sitim conlegit ab aestu,
<ov. met. 6.342>	uberaque ebiberant avidi lactantia nati.
<ov. met. 6.343>	Forte lacum mediocris aquae prospexit in imis
<ov. met. 6.344>	vallibus; agrestes illic fruticosa legebant
<ov. met. 6.345>	vimina cum iuncis gratamque paludibus ulvam.
<ov. met. 6.346>	Accessit positoque genu Titania terram
<ov. met. 6.347>	pressit, ut hauriret gelidos potura liquores.
<ov. met. 6.348>	Rustica turba vetat. Dea sic adfata vetantes:
<ov. met. 6.349>	"Quid prohibetis aquis? usus communis aquarum est.
<ov. met. 6.350>	Nec solem proprium natura nec aera fecit
<ov. met. 6.351>	nec tenues undas: ad publica munera veni.
<ov. met. 6.352>	Quae tamen ut detis, supplex peto. Non ego nostros
<ov. met. 6.353>	abluere hic artus lassataque membra parabam,
<ov. met. 6.354>	sed relevare sitim. Caret os umore loquentis
<ov. met. 6.355>	et fauces arent, vixque est via vocis in illis.
<ov. met. 6.356>	Haustus aquae mihi nectar erit, vitamque fatebor
<ov. met. 6.357>	accepisse simul: vitam dederitis in unda.
<ov. met. 6.358>	Hi quoque vos moveant, qui nostro bracchia tendunt
<ov. met. 6.359>	parva sinu:" et casu tendebant bracchia nati.
<ov. met. 6.360>	Quem non blanda deae potuissent verba movere?
<ov. met. 6.361>	Hi tamen orantem perstant prohibere minasque,
<ov. met. 6.362>	ni procul abscedat, conviciaque insuper addunt.
<ov. met. 6.363>	Nec satis est, ipsos etiam pedibusque manuque
<ov. met. 6.364>	turbavere lacus imoque e gurgite mollem
<ov. met. 6.365>	huc illuc limum saltu movere maligno.
<ov. met. 6.366>	Distulit ira sitim: neque enim iam filia Coei
<ov. met. 6.367>	supplicat indignis nec dicere sustinet ultra
<ov. met. 6.368>	verba minora dea, tollensque ad sidera palmas
<ov. met. 6.369>	"aeternum stagno" dixit "vivatis in isto."
<ov. met. 6.370>	Eveniunt optata deae: iuvat esse sub undis
<ov. met. 6.371>	et modo tota cava submergere membra palude,
<ov. met. 6.372>	nunc proferre caput, summo modo gurgite nare,
<ov. met. 6.373>	saepe super ripam stagni consistere, saepe
<ov. met. 6.374>	in gelidos resilire lacus. Sed nunc quoque turpes
<ov. met. 6.375>	litibus exercent linguas pulsoque pudore,
<ov. met. 6.376>	quamvis sint sub aqua, sub aqua maledicere temptant.
<ov. met. 6.377>	Vox quoque iam rauca est, inflataque colla tumescunt,
<ov. met. 6.378>	ipsaque dilatant patulos convicia rictus.
<ov. met. 6.379>	Terga caput tangunt, colla intercepta videntur,
<ov. met. 6.380>	spina viret, venter, pars maxima corporis, albet,
<ov. met. 6.381>	limosoque novae saliunt in gurgite ranae.""
<ov. met. 6.382>	Sic ubi nescio quis Lycia de gente virorum
<ov. met. 6.383>	rettulit exitium, satyri reminiscitur alter,
<ov. met. 6.384>	quem Tritoniaca Latous harundine victum
<ov. met. 6.385>	adfecit poena. "Quid me mihi detrahis?" inquit:
<ov. met. 6.386>	"a piget a non est" clamabat "tibia tanti."
<ov. met. 6.387>	Clamanti cutis est summos direpta per artus,
<ov. met. 6.388>	nec quicquam nisi vulnus erat; cruor undique manat,
<ov. met. 6.389>	detectique patent nervi, trepidaeque sine ulla
<ov. met. 6.390>	pelle micant venae; salientia viscera posses
<ov. met. 6.391>	et perlucentes numerare in pectore fibras.
<ov. met. 6.392>	Illum ruricolae, silvarum numina, fauni
<ov. met. 6.393>	et satyri fratres et tunc quoque carus Olympus
<ov. met. 6.394>	et nymphae flerunt, et quisquis montibus illis
<ov. met. 6.395>	lanigerosque greges armentaque bucera pavit.
<ov. met. 6.396>	Fertilis inmaduit madefactaque terra caducas
<ov. met. 6.397>	concepit lacrimas ac venis perbibit imis;
<ov. met. 6.398>	quas ubi fecit aquam, vacuas emisit in auras.
<ov. met. 6.399>	Inde petens rapidum ripis declivibus aequor
<ov. met. 6.400>	Marsya nomen habet, Phrygiae liquidissimus amnis.
<ov. met. 6.401>	Talibus extemplo redit ad praesentia dictis
<ov. met. 6.402>	vulgus et exstinctum cum stirpe Amphiona luget.
<ov. met. 6.403>	Mater in invidia est. Hanc tunc quoque dicitur unus
<ov. met. 6.404>	flesse Pelops, umeroque, suas a pectore postquam
<ov. met. 6.405>	deduxit vestes ebur ostendisse sinistro.
<ov. met. 6.406>	Concolor hic umerus nascendi tempore dextro
<ov. met. 6.407>	corporeusque fuit: manibus mox caesa paternis
<ov. met. 6.408>	membra ferunt iunxisse deos; aliisque repertis,
<ov. met. 6.409>	qui locus est iuguli medius summique lacerti,
<ov. met. 6.410>	defuit. Impositum est non comparentis in usum
<ov. met. 6.411>	partis ebur, factoque Pelops fuit integer illo.
<ov. met. 6.412>	Finitimi proceres coeunt, urbesque propinquae
<ov. met. 6.413>	oravere suos ire ad solacia reges,
<ov. met. 6.414>	Argosque et Sparte Pelopeiadesque Mycenae
<ov. met. 6.415>	et nondum torvae Calydon invisa Dianae
<ov. met. 6.416>	Orchomenosque ferax et nobilis aere Corinthus
<ov. met. 6.417>	Messeneque ferox Patraeque humilesque Cleonae
<ov. met. 6.418>	et Nelea Pylos, neque adhuc Pittheia Troezen,
<ov. met. 6.419>	quaeque urbes aliae bimari clauduntur ab Isthmo
<ov. met. 6.420>	exteriusque sitae bimari spectantur ab Isthmo.
<ov. met. 6.421>	Credere quis posset? solae cessastis Athenae.
<ov. met. 6.422>	Obstitit officio bellum, subvectaque ponto
<ov. met. 6.423>	barbara Mopsopios terrebant agmina muros.
<ov. met. 6.424>	Threicius Tereus haec auxiliaribus armis
<ov. met. 6.425>	fuderat et clarum vincendo nomen habebat.
<ov. met. 6.426>	Quem sibi Pandion opibusque virisque potentem
<ov. met. 6.427>	et genus a magno ducentem forte Gradivo
<ov. met. 6.428>	conubio Procnes iunxit. Non pronuba Iuno,
<ov. met. 6.429>	non Hymenaeus adest, non illi Gratia lecto.
<ov. met. 6.430>	Eumenides tenuere faces de funere raptas,
<ov. met. 6.431>	Eumenides stravere torum, tectoque profanus
<ov. met. 6.432>	incubuit bubo thalamique in culmine sedit.
<ov. met. 6.433>	Hac ave coniuncti Procne Tereusque, parentes
<ov. met. 6.434>	hac ave sunt facti. Gratata est scilicet illis
<ov. met. 6.435>	Thracia, disque ipsi grates egere diemque,
<ov. met. 6.436>	quaque data est claro Pandione nata tyranno,
<ov. met. 6.437>	quaque erat ortus Itys, festum iussere vocari.
<ov. met. 6.438>	Usque adeo latet utilitas. Iam tempora Titan
<ov. met. 6.439>	quinque per autumnos repetiti duxerat anni,
<ov. met. 6.440>	cum blandita viro Procne "si gratia" dixit
<ov. met. 6.441>	"ulla mea est, vel me visendam mitte sorori,
<ov. met. 6.442>	vel soror huc veniat! redituram tempore parvo
<ov. met. 6.443>	promittes socero: magni mihi muneris instar
<ov. met. 6.444>	germanam vidisse dabis." Iubet ille carinas
<ov. met. 6.445>	in freta deduci veloque et remige portus
<ov. met. 6.446>	Cecropios intrat Piraeaque litora tangit.
<ov. met. 6.447>	Ut primum soceri data copia, dextera dextrae
<ov. met. 6.448>	iungitur, et fausto committitur omine sermo.
<ov. met. 6.449>	Coeperat adventus causam, mandata referre
<ov. met. 6.450>	coniugis et celeres missae spondere recursus:
<ov. met. 6.451>	ecce venit magno dives Philomela paratu,
<ov. met. 6.452>	divitior forma: quales audire solemus
<ov. met. 6.453>	naidas et dryadas mediis incedere silvis,
<ov. met. 6.454>	si modo des illis cultus similesque paratus.
<ov. met. 6.455>	Non secus exarsit conspecta virgine Tereus,
<ov. met. 6.456>	quam siquis canis ignem supponat aristis,
<ov. met. 6.457>	aut frondem positasque cremet faenilibus herbas.
<ov. met. 6.458>	Digna quidem facies: sed et hunc innata libido
<ov. met. 6.459>	exstimulat, pronumque genus regionibus illis
<ov. met. 6.460>	in venerem est: flagrat vitio gentisque suoque.
<ov. met. 6.461>	Impetus est illi comitum corrumpere curam
<ov. met. 6.462>	nutricisque fidem, nec non ingentibus ipsam
<ov. met. 6.463>	sollicitare datis totumque impendere regnum,
<ov. met. 6.464>	aut rapere et saevo raptam defendere bello---,
<ov. met. 6.465>	et nihil est quod non effreno captus amore
<ov. met. 6.466>	ausit nec capiunt inclusas pectora flammas.
<ov. met. 6.467>	Iamque moras male fert cupidoque revertitur ore
<ov. met. 6.468>	ad mandata Procnes, et agit sua vota sub illa.
<ov. met. 6.469>	Facundum faciebat amor: quotiensque rogabat
<ov. met. 6.470>	ulterius iusto Procnen ita velle ferebat.
<ov. met. 6.471>	Addidit et lacrimas, tamquam mandasset et illas.
<ov. met. 6.472>	Pro superi, quantum mortalia pectora caecae
<ov. met. 6.473>	noctis habent! ipso sceleris molimine Tereus
<ov. met. 6.474>	creditur esse pius laudemque a crimine sumit.
<ov. met. 6.475>	Quid quod idem Philomela cupit patriosque lacertis
<ov. met. 6.476>	blanda tenens umeros, ut eat visura sororem,
<ov. met. 6.477>	perque suam contraque suam petit ipsa salutem.
<ov. met. 6.478>	Spectat eam Tereus praecontrectatque videndo
<ov. met. 6.479>	osculaque et collo circumdata bracchia cernens
<ov. met. 6.480>	omnia pro stimulis facibusque ciboque furoris
<ov. met. 6.481>	accipit; et quotiens amplectitur illa parentem,
<ov. met. 6.482>	esse parens vellet: neque enim minus impius esset.
<ov. met. 6.483>	Vincitur ambarum genitor prece. Gaudet agitque
<ov. met. 6.484>	illa patri grates et successisse duabus
<ov. met. 6.485>	id putat infelix, quod erit lugubre duabus.
<ov. met. 6.486>	Iam labor exiguus Phoebo restabat, equique
<ov. met. 6.487>	pulsabant pedibus spatium declivis Olympi:
<ov. met. 6.488>	regales epulae mensis et Bacchus in auro
<ov. met. 6.489>	ponitur; hinc placido dantur sua corpora somno.
<ov. met. 6.490>	At rex Odrysius, quamvis secessit, in illa
<ov. met. 6.491>	aestuat, et, repetens faciem motusque manusque,
<ov. met. 6.492>	qualia vult fingit quae nondum vidit, et ignes
<ov. met. 6.493>	ipse suos nutrit, cura removente soporem.
<ov. met. 6.494>	Lux erat, et generi dextram complexus euntis
<ov. met. 6.495>	Pandion comitem lacrimis commendat obortis:
<ov. met. 6.496>	"Hanc ego, care gener, quoniam pia causa coegit
<ov. met. 6.497>	et voluere ambae, voluisti tu quoque, Tereu,
<ov. met. 6.498>	do tibi, perque fidem cognataque pectora supplex,
<ov. met. 6.499>	per superos oro, patrio ut tuearis amore
<ov. met. 6.500>	et mihi sollicitae lenimen dulce senectae
<ov. met. 6.501>	quam primum (omnis erit nobis mora longa) remittas.
<ov. met. 6.502>	Tu quoque quam primum (satis est procul esse sororem)
<ov. met. 6.503>	si pietas ulla est, ad me, Philomela, redito."
<ov. met. 6.504>	Mandabat pariterque suae dabat oscula natae,
<ov. met. 6.505>	et lacrimae mites inter mandata cadebant.
<ov. met. 6.506>	Utque fide pignus dextras utriusque poposcit
<ov. met. 6.507>	inter seque datas iunxit natamque nepotemque
<ov. met. 6.508>	absentes pro se memori rogat ore salutent;
<ov. met. 6.509>	supremumque vale pleno singultibus ore
<ov. met. 6.510>	vix dixit timuitque suae praesagia mentis.
<ov. met. 6.511>	Ut semel imposita est pictae Philomela carinae,
<ov. met. 6.512>	admotumque fretum remis tellusque repulsa est,
<ov. met. 6.513>	"vicimus" exclamat, "mecum mea vota feruntur"
<ov. met. 6.514>	exsultatque et vix animo sua gaudia differt
<ov. met. 6.515>	barbarus et nusquam lumen detorquet ab illa,
<ov. met. 6.516>	non aliter, quam cum pedibus praedator obuncis
<ov. met. 6.517>	deposuit nido leporem Iovis ales in alto:
<ov. met. 6.518>	nulla fuga est capto, spectat sua praemia raptor.
<ov. met. 6.519>	Iamque iter effectum, iamque in sua litora fessis
<ov. met. 6.520>	puppibus exierant, cum rex Pandione natam
<ov. met. 6.521>	in stabula alta trahit, silvis obscura vetustis,
<ov. met. 6.522>	atque ibi pallentem trepidamque et cuncta timentem
<ov. met. 6.523>	et iam cum lacrimis, ubi sit germana, rogantem
<ov. met. 6.524>	includit: fassusque nefas et virginem et unam
<ov. met. 6.525>	vi superat frustra clamato saepe parente,
<ov. met. 6.526>	saepe sorore sua, magnis super omnia divis.
<ov. met. 6.527>	Illa tremit velut agna pavens, quae saucia cani
<ov. met. 6.528>	ore excussa lupi nondum sibi tuta videtur,
<ov. met. 6.529>	utque columba suo madefactis sanguine plumis
<ov. met. 6.530>	horret adhuc avidosque timet, quibus haeserat, ungues.
<ov. met. 6.531>	Mox ubi mens rediit, passos laniata capillos,
<ov. met. 6.532>	lugenti similis, caesis plangore lacertis,
<ov. met. 6.533>	intendens palmas "o diris barbare factis,
<ov. met. 6.534>	o crudelis" ait "nec te mandata parentis
<ov. met. 6.535>	cum lacrimis movere piis nec cura sororis
<ov. met. 6.536>	nec mea virginitas nec coniugialia iura!
<ov. met. 6.537>	Omnia turbasti: paelex ego facta sororis,
<ov. met. 6.538>	tu geminus coniunx, hostis mihi debita Procne.
<ov. met. 6.539>	Quin animam hanc, ne quod facinus tibi, perfide, restet,
<ov. met. 6.540>	eripis? atque utinam fecisses ante nefandos
<ov. met. 6.541>	concubitus vacuas habuissem criminis umbras.
<ov. met. 6.542>	Si tamen haec superi cernunt, si numina divum
<ov. met. 6.543>	sunt aliquid, si non perierunt omnia mecum,
<ov. met. 6.544>	quandocumque mihi poenas dabis. Ipsa pudore
<ov. met. 6.545>	proiecto tua facta loquar. Si copia detur,
<ov. met. 6.546>	in populos veniam; si silvis clausa tenebor,
<ov. met. 6.547>	implebo silvas et conscia saxa movebo:
<ov. met. 6.548>	audiet haec aether, et si deus ullus in illo est."
<ov. met. 6.549>	Talibus ira feri postquam commota tyranni
<ov. met. 6.550>	nec minor hac metus est, causa stimulatus utraque
<ov. met. 6.551>	quo fuit accinctus, vagina liberat ensem
<ov. met. 6.552>	arreptamque coma flexis post terga lacertis
<ov. met. 6.553>	vincla pati cogit. Iugulum Philomela parabat
<ov. met. 6.554>	spemque suae mortis viso conceperat ense:
<ov. met. 6.555>	ille indignantem et nomen patris usque vocantem
<ov. met. 6.556>	luctantemque loqui comprensam forcipe linguam
<ov. met. 6.557>	abstulit ense fero. Radix micat ultima linguae,
<ov. met. 6.558>	ipsa iacet terraeque tremens inmurmurat atrae;
<ov. met. 6.559>	utque salire solet mutilatae cauda colubrae,
<ov. met. 6.560>	palpitat et moriens dominae vestigia quaerit.
<ov. met. 6.561>	Hoc quoque post facinus (vix ausim credere) fertur
<ov. met. 6.562>	saepe sua lacerum repetisse libidine corpus.
<ov. met. 6.563>	Sustinet ad Procnen post talia facta reverti.
<ov. met. 6.564>	Coniuge quae viso germanam quaerit: at ille
<ov. met. 6.565>	dat gemitus fictos commentaque funera narrat,
<ov. met. 6.566>	et lacrimae fecere fidem. Velamima Procne
<ov. met. 6.567>	deripit ex umeris auro fulgentia lato
<ov. met. 6.568>	induiturque atras vestes et inane sepulcrum
<ov. met. 6.569>	constituit falsisque piacula manibus infert
<ov. met. 6.570>	et luget non sic lugendae fata sororis.
<ov. met. 6.571>	Signa deus bis sex acto lustraverat anno.
<ov. met. 6.572>	Quid faciat Philomela? fugam custodia claudit,
<ov. met. 6.573>	structa rigent solido stabulorum moenia saxo,
<ov. met. 6.574>	os mutum facti caret indice. Grande doloris
<ov. met. 6.575>	ingenium est, miserisque venit sollertia rebus.
<ov. met. 6.576>	Stamina barbarica suspendit callida tela
<ov. met. 6.577>	purpureasque notas filis intexuit albis,
<ov. met. 6.578>	indicium sceleris; perfectaque tradidit uni,
<ov. met. 6.579>	utque ferat dominae gestu rogat: illa rogata
<ov. met. 6.580>	pertulit ad Procnen, nec scit, quid tradat in illis.
<ov. met. 6.581>	Evolvit vestes saevi matrona tyranni
<ov. met. 6.582>	fortunaeque suae carmen miserabile legit
<ov. met. 6.583>	et (mirum potuisse) silet. Dolor ora repressit,
<ov. met. 6.584>	verbaque quaerenti satis indignantia linguae
<ov. met. 6.585>	defuerunt; nec flere vacat, sed fasque nefasque
<ov. met. 6.586>	confusura ruit, poenaeque in imagine tota est.
<ov. met. 6.587>	Tempus erat, quo sacra solent trieterica Bacchi
<ov. met. 6.588>	Sithoniae celebrare nurus: nox conscia sacris.
<ov. met. 6.589>	Nocte sonat Rhodope tinnitibus aeris acuti,
<ov. met. 6.590>	nocte sua est egressa domo regina deique
<ov. met. 6.591>	ritibus instruitur furialiaque accipit arma.
<ov. met. 6.592>	Vite caput tegitur, lateri cervina sinistro
<ov. met. 6.593>	vellera dependent, umero levis incubat hasta.
<ov. met. 6.594>	Concita per silvas turba comitante suarum
<ov. met. 6.595>	terribilis Procne furiisque agitata doloris,
<ov. met. 6.596>	Bacche, tuas simulat. Venit ad stabula avia tandem
<ov. met. 6.597>	exululatque euhoeque sonat portasque refringit
<ov. met. 6.598>	germanamque rapit; raptaeque insignia Bacchi
<ov. met. 6.599>	induit et vultus hederarum frondibus abdit
<ov. met. 6.600>	attonitamque trahens intra sua moenia ducit.
<ov. met. 6.601>	Ut sensit tetigisse domum Philomela nefandam,
<ov. met. 6.602>	horruit infelix totoque expalluit ore.
<ov. met. 6.603>	Nacta locum Procne sacrorum pignera demit
<ov. met. 6.604>	oraque develat miserae pudibunda sororis
<ov. met. 6.605>	amplexumque petit. Sed non attollere contra
<ov. met. 6.606>	sustinet haec oculos, paelex sibi visa sororis,
<ov. met. 6.607>	deiectoque in humum vultu iurare volenti
<ov. met. 6.608>	testarique deos, per vim sibi dedecus illud
<ov. met. 6.609>	illatum, pro voce manus fuit. Ardet et iram
<ov. met. 6.610>	non capit ipsa suam Procne; fletumque sororis
<ov. met. 6.611>	corripiens "non est lacrimis hoc" inquit "agendum,
<ov. met. 6.612>	sed ferro, sed si quid habes, quod vincere ferrum
<ov. met. 6.613>	possit. In omne nefas ego me, germana, paravi.
<ov. met. 6.614>	Aut ego, cum facibus regalia tecta cremabo,
<ov. met. 6.615>	artificem mediis inmittam Terea flammis,
<ov. met. 6.616>	aut linguam, aut oculos et quae tibi membra pudorem
<ov. met. 6.617>	abstulerunt, ferro rapiam, aut per vulnera mille
<ov. met. 6.618>	sontem animam expellam. Magnum quodcumque paravi:
<ov. met. 6.619>	quid sit, adhuc dubito." Peragit dum talia Procne,
<ov. met. 6.620>	ad matrem veniebat Itys. Quid possit, ab illo
<ov. met. 6.621>	admonita est: oculisque tuens inmitibus "a quam
<ov. met. 6.622>	es similis patri" dixit. Nec plura locuta
<ov. met. 6.623>	triste parat facinus tacitaque exaestuat ira.
<ov. met. 6.624>	Ut tamen accessit natus matrique salutem
<ov. met. 6.625>	attulit et parvis adduxit colla lacertis
<ov. met. 6.626>	mixtaque blanditiis puerilibus oscula iunxit,
<ov. met. 6.627>	mota quidem est genetrix infractaque constitit ira
<ov. met. 6.628>	invitique oculi lacrimis maduere coactis:
<ov. met. 6.629>	sed simul ex nimia mentem pietate labare
<ov. met. 6.630>	sensit, ab hoc iterum est ad vultus versa sororis
<ov. met. 6.631>	inque vicem spectans ambos "cur admovet" inquit
<ov. met. 6.632>	"alter blanditias, rapta silet altera lingua?
<ov. met. 6.633>	Quam vocat hic matrem, cur non vocat illa sororem?
<ov. met. 6.634>	Cui sis nupta, vide, Pandione nata, marito.
<ov. met. 6.635>	Degeneras: scelus est pietas in coniuge Tereo."
<ov. met. 6.636>	Nec mora, traxit Ityn, veluti Gangetica cervae
<ov. met. 6.637>	lactentem fetum per silvas tigris opacas.
<ov. met. 6.638>	Utque domus altae partem tenuere remotam,
<ov. met. 6.639>	tendentemque manus et iam sua fata videntem
<ov. met. 6.640>	et "mater, mater" clamantem et colla petentem
<ov. met. 6.641>	ense ferit Procne, lateri qua pectus adhaeret,
<ov. met. 6.642>	nec vultum vertit. Satis illi ad fata vel unum
<ov. met. 6.643>	vulnus erat: iugulum ferro Philomela resolvit.
<ov. met. 6.644>	Vivaque adhuc animaeque aliquid retinentia membra
<ov. met. 6.645>	dilaniant. Pars inde cavis exsultat aenis,
<ov. met. 6.646>	pars veribus stridunt: manant penetralia tabo.
<ov. met. 6.647>	His adhibet coniunx ignarum Terea mensis
<ov. met. 6.648>	et patrii moris sacrum mentita, quod uni
<ov. met. 6.649>	fas sit adire viro, comites famulosque removit.
<ov. met. 6.650>	Ipse sedens solio Tereus sublimis avito
<ov. met. 6.651>	vescitur inque suam sua viscera congerit alvum.
<ov. met. 6.652>	Tantaque nox animi est, "Ityn huc accersite" dixit.
<ov. met. 6.653>	Dissimulare nequit crudelia gaudia Procne,
<ov. met. 6.654>	iamque suae cupiens exsistere nuntia cladis,
<ov. met. 6.655>	"intus habes, quem poscis" ait. Circumspicit ille
<ov. met. 6.656>	atque ubi sit quaerit. Quaerenti iterumque vocanti,
<ov. met. 6.657>	sicut erat sparsis furiali caede capillis,
<ov. met. 6.658>	prosiluit Ityosque caput Philomela cruentum
<ov. met. 6.659>	misit in ora patris: nec tempore maluit ullo
<ov. met. 6.660>	posse loqui et mentis testari gaudia dictis.
<ov. met. 6.661>	Thracius ingenti mensas clamore repellit
<ov. met. 6.662>	vipereasque ciet Stygia de valle sorores;
<ov. met. 6.663>	et modo, si posset reserato pectore diras
<ov. met. 6.664>	egerere inde dapes inmersaque viscera gestit,
<ov. met. 6.665>	flet modo seque vocat bustum miserabile nati,
<ov. met. 6.666>	nunc sequitur nudo genitas Pandione ferro.
<ov. met. 6.667>	Corpora Cecropidum pennis pendere putares:
<ov. met. 6.668>	pendebant pennis. Quarum petit altera silvas,
<ov. met. 6.669>	altera tecta subit; neque adhuc de pectore caedis
<ov. met. 6.670>	excessere notae, signataque sanguine pluma est.
<ov. met. 6.671>	Ille dolore suo poenaeque cupidine velox
<ov. met. 6.672>	vertitur in volucrem, cui stant in vertice cristae;
<ov. met. 6.673>	prominet inmodicum pro longa cuspide rostrum:
<ov. met. 6.674>	nomen epops volucri, facies armata videtur.
<ov. met. 6.675>	Hic dolor ante diem longaeque extrema senectae
<ov. met. 6.676>	tempora Tartareas Pandiona misit ad umbras.
<ov. met. 6.677>	Sceptra loci rerumque capit moderamen Erechtheus,
<ov. met. 6.678>	iustitia dubium validisne potentior armis.
<ov. met. 6.679>	Quattuor ille quidem iuvenes totidemque crearat
<ov. met. 6.680>	femineae sortis: sed erat par forma duarum.
<ov. met. 6.681>	E quibus Aeolides Cephalus te coniuge felix,
<ov. met. 6.682>	Procri, fuit; Boreae Tereus Thracesque nocebant,
<ov. met. 6.683>	dilectaque diu caruit deus Orithyia,
<ov. met. 6.684>	dum rogat et precibus mavult quam viribus uti.
<ov. met. 6.685>	Ast ubi blanditiis agitur nihil, horridus ira,
<ov. met. 6.686>	quae solita est illi nimiumque domestica vento,
<ov. met. 6.687>	"et merito!" dixit: "quid enim mea tela reliqui,
<ov. met. 6.688>	saevitiam et vires iramque animosque minaces,
<ov. met. 6.689>	admovique preces, quarum me dedecet usus?
<ov. met. 6.690>	Apta mihi vis est: vi tristia nubila pello,
<ov. met. 6.691>	vi freta concutio nodosaque robora verto
<ov. met. 6.692>	induroque nives et terras grandine pulso.
<ov. met. 6.693>	Idem ego cum fratres caelo sum nactus aperto
<ov. met. 6.694>	(nam mihi campus is est), tanto molimine luctor,
<ov. met. 6.695>	ut medius nostris concursibus insonet aether
<ov. met. 6.696>	exsiliantque cavis elisi nubibus ignes.
<ov. met. 6.697>	Idem ego cum subii convexa foramina terrae
<ov. met. 6.698>	supposuique ferox imis mea terga cavernis,
<ov. met. 6.699>	sollicito manes totumque tremoribus orbem.
<ov. met. 6.700>	Hac ope debueram thalamos petiisse, socerque
<ov. met. 6.701>	non orandus erat, vi sed faciendus Erechtheus."
<ov. met. 6.702>	Haec Boreas aut his non inferiora locutus
<ov. met. 6.703>	excussit pennas: quarum iactatibus omnis
<ov. met. 6.704>	adflata est tellus latumque perhorruit aequor.
<ov. met. 6.705>	Pulvereamque trahens per summa cacumina pallam
<ov. met. 6.706>	verrit humum pavidamque metu caligine tectus
<ov. met. 6.707>	Orithyian amans fulvis amplectitur alis.
<ov. met. 6.708>	Dum volat, arserunt agitati fortius ignes.
<ov. met. 6.709>	Nec prius aerii cursus suppressit habenas,
<ov. met. 6.710>	quam Ciconum tenuit populos et moenia raptor.
<ov. met. 6.711>	Illic et gelidi coniunx Actaea tyranni
<ov. met. 6.712>	et genetrix facta est, partus enixa gemellos,
<ov. met. 6.713>	cetera qui matris, pennas genitoris haberent.
<ov. met. 6.714>	Non tamen has una memorant cum corpore natas,
<ov. met. 6.715>	barbaque dum rutilis aberat subnixa capillis,
<ov. met. 6.716>	implumes Calaisque puer Zetesque fuerunt.
<ov. met. 6.717>	Mox pariter pennae ritu coepere volucrum
<ov. met. 6.718>	cingere utrumque latus, pariter flavescere malae.
<ov. met. 6.719>	Ergo ubi concessit tempus puerile iuventae,
<ov. met. 6.720>	vellera cum Minyis nitido radiantia villo
<ov. met. 6.721>	per mare non notum prima petiere carina.


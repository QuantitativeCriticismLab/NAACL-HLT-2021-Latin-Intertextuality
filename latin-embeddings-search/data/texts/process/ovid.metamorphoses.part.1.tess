<ov. met. 1.1>	In nova fert animus mutatas dicere formas
<ov. met. 1.2>	corpora; di, coeptis (nam vos mutastis et illas)
<ov. met. 1.3>	adspirate meis primaque ab origine mundi
<ov. met. 1.4>	ad mea perpetuum deducite tempora carmen.
<ov. met. 1.5>	Ante mare et terras et quod tegit omnia caelum
<ov. met. 1.6>	unus erat toto naturae vultus in orbe,
<ov. met. 1.7>	quem dixere chaos: rudis indigestaque moles
<ov. met. 1.8>	nec quicquam nisi pondus iners congestaque eodem
<ov. met. 1.9>	non bene iunctarum discordia semina rerum.
<ov. met. 1.10>	nullus adhuc mundo praebebat lumina Titan,
<ov. met. 1.11>	nec nova crescendo reparabat cornua Phoebe,
<ov. met. 1.12>	nec circumfuso pendebat in aere tellus
<ov. met. 1.13>	ponderibus librata suis, nec bracchia longo
<ov. met. 1.14>	margine terrarum porrexerat Amphitrite;
<ov. met. 1.15>	utque aer, tellus illic et pontus et aether.
<ov. met. 1.16>	Sic erat instabilis tellus, innabilis unda,
<ov. met. 1.17>	lucis egens aer: nulli sua forma manebat,
<ov. met. 1.18>	obstabatque aliis aliud, quia corpore in uno
<ov. met. 1.19>	frigida pugnabant calidis, umentia siccis,
<ov. met. 1.20>	mollia cum duris, sine pondere habentia pondus.
<ov. met. 1.21>	Hanc deus et melior litem natura diremit.
<ov. met. 1.22>	Nam caelo terras et terris abscidit undas,
<ov. met. 1.23>	et liquidum spisso secrevit ab aere caelum.
<ov. met. 1.24>	Quae postquam evolvit caecoque exemit acervo,
<ov. met. 1.25>	dissociata locis concordi pace ligavit.
<ov. met. 1.26>	Ignea convexi vis et sine pondere caeli
<ov. met. 1.27>	emicuit summaque locum sibi fecit in arce:
<ov. met. 1.28>	proximus est aer illi levitate locoque:
<ov. met. 1.29>	densior his tellus, elementaque grandia traxit
<ov. met. 1.30>	et pressa est gravitate sua: circumfluus umor
<ov. met. 1.31>	ultima possedit solidumque coercuit orbem.
<ov. met. 1.32>	Sic ubi dispositam quisquis fuit ille deorum
<ov. met. 1.33>	congeriem secuit sectamque in membra redegit,
<ov. met. 1.34>	principio terram, ne non aequalis ab omni
<ov. met. 1.35>	parte foret, magni speciem glomeravit in orbis.
<ov. met. 1.36>	Tum freta diffudit rapidisque tumescere ventis
<ov. met. 1.37>	iussit et ambitae circumdare litora terrae.
<ov. met. 1.38>	Addidit et fontes et stagna inmensa lacusque
<ov. met. 1.39>	fluminaque obliquis cinxit declivia ripis,
<ov. met. 1.40>	quae, diversa locis, partim sorbentur ab ipsa,
<ov. met. 1.41>	in mare perveniunt partim campoque recepta
<ov. met. 1.42>	liberioris aquae pro ripis litora pulsant.
<ov. met. 1.43>	Iussit et extendi campos, subsidere valles,
<ov. met. 1.44>	fronde tegi silvas, lapidosos surgere montes.
<ov. met. 1.45>	Utque duae dextra caelum totidemque sinistra
<ov. met. 1.46>	parte secant zonae, quinta est ardentior illis,
<ov. met. 1.47>	sic onus inclusum numero distinxit eodem
<ov. met. 1.48>	cura dei, totidemque plagae tellure premuntur.
<ov. met. 1.49>	Quarum quae media est, non est habitabilis aestu:
<ov. met. 1.50>	nix tegit alta duas: totidem inter utrumque locavit
<ov. met. 1.51>	temperiemque dedit mixta cum frigore flamma.
<ov. met. 1.52>	Inminet his aer. Qui quanto est pondere terrae,
<ov. met. 1.53>	pondere aquae levior tanto est onerosior igni.
<ov. met. 1.54>	Illic et nebulas, illic consistere nubes
<ov. met. 1.55>	iussit et humanas motura tonitrua mentes
<ov. met. 1.56>	et cum fulminibus facientes fulgura ventos.
<ov. met. 1.57>	His quoque non passim mundi fabricator habendum
<ov. met. 1.58>	aera permisit: vix nunc obsistitur illis,
<ov. met. 1.59>	cum sua quisque regant diverso flamina tractu,
<ov. met. 1.60>	quin lanient mundum: tanta est discordia fratrum.
<ov. met. 1.61>	Eurus ad Auroram Nabataeaque regna recessit
<ov. met. 1.62>	Persidaque et radiis iuga subdita matutinis;
<ov. met. 1.63>	vesper et occiduo quae litora sole tepescunt,
<ov. met. 1.64>	proxima sunt Zephyro: Scythiam septemque triones
<ov. met. 1.65>	horrifer invasit Boreas: contraria tellus
<ov. met. 1.66>	nubibus adsiduis pluviaque madescit ab Austro.
<ov. met. 1.67>	Haec super inposuit liquidum et gravitate carentem
<ov. met. 1.68>	aethera nec quicquam terrenae faecis habentem.
<ov. met. 1.69>	Vix ita limitibus dissaepserat omnia certis,
<ov. met. 1.70>	cum, quae pressa diu massa latuere sub illa,
<ov. met. 1.71>	sidera coeperunt toto effervescere caelo.
<ov. met. 1.72>	Neu regio foret ulla suis animalibus orba,
<ov. met. 1.73>	astra tenent caeleste solum formaeque deorum,
<ov. met. 1.74>	cesserunt nitidis habitandae piscibus undae,
<ov. met. 1.75>	terra feras cepit, volucres agitabilis aer.
<ov. met. 1.76>	Sanctius his animal mentisque capacius altae
<ov. met. 1.77>	deerat adhuc et quod dominari in cetera posset.
<ov. met. 1.78>	Natus homo est, sive hunc divino semine fecit
<ov. met. 1.79>	ille opifex rerum, mundi melioris origo,
<ov. met. 1.80>	sive recens tellus seductaque nuper ab alto
<ov. met. 1.81>	aethere cognati retinebat semina caeli;
<ov. met. 1.82>	quam satus Iapeto mixtam pluvialibus undis
<ov. met. 1.83>	finxit in effigiem moderantum cuncta deorum.
<ov. met. 1.84>	Pronaque cum spectent animalia cetera terram,
<ov. met. 1.85>	os homini sublime dedit, caelumque videre
<ov. met. 1.86>	iussit et erectos ad sidera tollere vultus.
<ov. met. 1.87>	Sic, modo quae fuerat rudis et sine imagine, tellus
<ov. met. 1.88>	induit ignotas hominum conversa figuras.
<ov. met. 1.89>	Aurea prima sata est aetas, quae vindice nullo,
<ov. met. 1.90>	sponte sua, sine lege fidem rectumque colebat.
<ov. met. 1.91>	Poena metusque aberant, nec verba minantia fixo
<ov. met. 1.92>	aere legebantur, nec supplex turba timebat
<ov. met. 1.93>	iudicis ora sui, sed erant sine vindice tuti.
<ov. met. 1.94>	Nondum caesa suis, peregrinum ut viseret orbem,
<ov. met. 1.95>	montibus in liquidas pinus descenderat undas,
<ov. met. 1.96>	nullaque mortales praeter sua litora norant.
<ov. met. 1.97>	Nondum praecipites cingebant oppida fossae;
<ov. met. 1.98>	non tuba directi, non aeris cornua flexi,
<ov. met. 1.99>	non galeae, non ensis erat: sine militis usu
<ov. met. 1.100>	mollia securae peragebant otia gentes.
<ov. met. 1.101>	ipsa quoque inmunis rastroque intacta nec ullis
<ov. met. 1.102>	saucia vomeribus per se dabat omnia tellus;
<ov. met. 1.103>	contentique cibis nullo cogente creatis
<ov. met. 1.104>	arbuteos fetus montanaque fraga legebant
<ov. met. 1.105>	cornaque et in duris haerentia mora rubetis
<ov. met. 1.106>	et quae deciderant patula Iovis arbore glandes.
<ov. met. 1.107>	Ver erat aeternum, placidique tepentibus auris
<ov. met. 1.108>	mulcebant zephyri natos sine semine flores.
<ov. met. 1.109>	Mox etiam fruges tellus inarata ferebat,
<ov. met. 1.110>	nec renovatus ager gravidis canebat aristis;
<ov. met. 1.111>	flumina iam lactis, iam flumina nectaris ibant,
<ov. met. 1.112>	flavaque de viridi stillabant ilice mella.
<ov. met. 1.113>	Postquam, Saturno tenebrosa in Tartara misso,
<ov. met. 1.114>	sub Iove mundus erat, subiit argentea proles,
<ov. met. 1.115>	auro deterior, fulvo pretiosior aere.
<ov. met. 1.116>	Iuppiter antiqui contraxit tempora veris
<ov. met. 1.117>	perque hiemes aestusque et inaequalis autumnos
<ov. met. 1.118>	et breve ver spatiis exegit quattuor annum.
<ov. met. 1.119>	Tum primum siccis aer fervoribus ustus
<ov. met. 1.120>	canduit, et ventis glacies adstricta pependit.
<ov. met. 1.121>	Tum primum subiere domus (domus antra fuerunt
<ov. met. 1.122>	et densi frutices et vinctae cortice virgae).
<ov. met. 1.123>	Semina tum primum longis Cerealia sulcis
<ov. met. 1.124>	obruta sunt, pressique iugo gemuere iuvenci.
<ov. met. 1.125>	Tertia post illam successit aenea proles,
<ov. met. 1.126>	saevior ingeniis et ad horrida promptior arma,
<ov. met. 1.127>	non scelerata tamen. De duro est ultima ferro.
<ov. met. 1.128>	Protinus inrupit venae peioris in aevum
<ov. met. 1.129>	omne nefas: fugere pudor verumque fidesque;
<ov. met. 1.130>	In quorum subiere locum fraudesque dolique
<ov. met. 1.131>	insidiaeque et vis et amor sceleratus habendi.
<ov. met. 1.132>	Vela dabat ventis (nec adhuc bene noverat illos)
<ov. met. 1.133>	navita; quaeque diu steterant in montibus altis,
<ov. met. 1.134>	fluctibus ignotis insultavere carinae,
<ov. met. 1.135>	communemque prius ceu lumina solis et auras
<ov. met. 1.136>	cautus humum longo signavit limite mensor.
<ov. met. 1.137>	Nec tantum segetes alimentaque debita dives
<ov. met. 1.138>	poscebatur humus, sed itum est in viscera terrae:
<ov. met. 1.139>	quasque recondiderat Stygiisque admoverat umbris,
<ov. met. 1.140>	effodiuntur opes, inritamenta malorum.
<ov. met. 1.141>	Iamque nocens ferrum ferroque nocentius aurum
<ov. met. 1.142>	prodierat: prodit bellum, quod pugnat utroque,
<ov. met. 1.143>	sanguineaque manu crepitantia concutit arma.
<ov. met. 1.144>	Vivitur ex rapto: non hospes ab hospite tutus,
<ov. met. 1.145>	non socer a genero; fratrum quoque gratia rara est.
<ov. met. 1.146>	Inminet exitio vir coniugis, illa mariti;
<ov. met. 1.147>	lurida terribiles miscent aconita novercae;
<ov. met. 1.148>	filius ante diem patrios inquirit in annos.
<ov. met. 1.149>	Victa iacet pietas, et virgo caede madentis,
<ov. met. 1.150>	ultima caelestum terras Astraea reliquit.
<ov. met. 1.151>	Neve foret terris securior arduus aether,
<ov. met. 1.152>	adfectasse ferunt regnum caeleste Gigantas
<ov. met. 1.153>	altaque congestos struxisse ad sidera montes.
<ov. met. 1.154>	Tum pater omnipotens misso perfregit Olympum
<ov. met. 1.155>	fulmine et excussit subiectae Pelion Ossae.
<ov. met. 1.156>	Obruta mole sua cum corpora dira iacerent,
<ov. met. 1.157>	perfusam multo natorum sanguine Terram
<ov. met. 1.158>	inmaduisse ferunt calidumque animasse cruorem,
<ov. met. 1.159>	et, ne nulla suae stirpis monimenta manerent,
<ov. met. 1.160>	in faciem vertisse hominum. Sed et illa propago
<ov. met. 1.161>	contemptrix superum saevaeque avidissima caedis
<ov. met. 1.162>	et violenta fuit: scires e sanguine natos.
<ov. met. 1.163>	Quae pater ut summa vidit Saturnius arce,
<ov. met. 1.164>	ingemit et, facto nondum vulgata recenti,
<ov. met. 1.165>	foeda Lycaoniae referens convivia mensae,
<ov. met. 1.166>	ingentes animo et dignas Iove concipit iras,
<ov. met. 1.167>	conciliumque vocat: tenuit mora nulla vocatos.
<ov. met. 1.168>	Est via sublimis, caelo manifesta sereno:
<ov. met. 1.169>	lactea nomen habet, candore notabilis ipso.
<ov. met. 1.170>	Hac iter est superis ad magni tecta Tonantis
<ov. met. 1.171>	regalemque domum. Dextra laevaque deorum
<ov. met. 1.172>	atria nobilium valvis celebrantur apertis
<ov. met. 1.173>	(plebs habitat diversa locis): hac parte potentes
<ov. met. 1.174>	caelicolae clarique suos posuere penates.
<ov. met. 1.175>	Hic locus est, quem, si verbis audacia detur,
<ov. met. 1.176>	haud timeam magni dixisse Palatia caeli.
<ov. met. 1.177>	Ergo ubi marmoreo superi sedere recessu,
<ov. met. 1.178>	celsior ipse loco sceptroque innixus eburno
<ov. met. 1.179>	terrificam capitis concussit terque quaterque
<ov. met. 1.180>	caesariem, cum qua terram, mare, sidera movit.
<ov. met. 1.181>	Talibus inde modis ora indignantia solvit:
<ov. met. 1.182>	"Non ego pro mundi regno magis anxius illa
<ov. met. 1.183>	tempestate fui, qua centum quisque parabat
<ov. met. 1.184>	inicere anguipedum captivo bracchia caelo.
<ov. met. 1.185>	Nam quamquam ferus hostis erat, tamen illud ab uno
<ov. met. 1.186>	corpore et ex una pendebat origine bellum.
<ov. met. 1.187>	Nunc mihi, qua totum Nereus circumsonat orbem,
<ov. met. 1.188>	perdendum est mortale genus: per flumina iuro
<ov. met. 1.189>	infera, sub terras Stygio labentia luco!
<ov. met. 1.190>	cuncta prius temptata: sed inmedicabile corpus
<ov. met. 1.191>	ense recidendum est, ne pars sincera trahatur.
<ov. met. 1.192>	Sunt mihi semidei, sunt rustica numina, nymphae
<ov. met. 1.193>	faunique satyrique et monticolae silvani:
<ov. met. 1.194>	quos quoniam caeli nondum dignamur honore,
<ov. met. 1.195>	quas dedimus certe terras habitare sinamus.
<ov. met. 1.196>	An satis, o superi, tutos fore creditis illos,
<ov. met. 1.197>	cum mihi, qui fulmen, qui vos habeoque regoque,
<ov. met. 1.198>	struxerit insidias notus feritate Lycaon?"
<ov. met. 1.199>	Confremuere omnes studiisque ardentibus ausum
<ov. met. 1.200>	talia deposcunt. Sic, cum manus inpia saevit
<ov. met. 1.201>	sanguine Caesareo Romanum exstinguere nomen,
<ov. met. 1.202>	attonitum tanto subitae terrore ruinae
<ov. met. 1.203>	humanum genus est totusque perhorruit orbis:
<ov. met. 1.204>	nec tibi grata minus pietas, Auguste, tuorum est,
<ov. met. 1.205>	quam fuit illa Iovi. Qui postquam voce manuque
<ov. met. 1.206>	murmura conpressit, tenuere silentia cuncti.
<ov. met. 1.207>	Substitit ut clamor pressus gravitate regentis,
<ov. met. 1.208>	Iuppiter hoc iterum sermone silentia rupit:
<ov. met. 1.209>	"Ille quidem poenas, curam hanc dimittite, solvit.
<ov. met. 1.210>	Quod tamen admissum, quae sit vindicta, docebo.
<ov. met. 1.211>	Contigerat nostras infamia temporis aures;
<ov. met. 1.212>	quam cupiens falsam summo delabor Olympo
<ov. met. 1.213>	et deus humana lustro sub imagine terras.
<ov. met. 1.214>	Longa mora est, quantum noxae sit ubique repertum,
<ov. met. 1.215>	enumerare: minor fuit ipsa infamia vero.
<ov. met. 1.216>	Maenala transieram latebris horrenda ferarum
<ov. met. 1.217>	et cum Cyllene gelidi pineta Lycaei:
<ov. met. 1.218>	Arcadis hinc sedes et inhospita tecta tyranni
<ov. met. 1.219>	ingredior, traherent cum sera crepuscula noctem.
<ov. met. 1.220>	Signa dedi venisse deum, vulgusque precari
<ov. met. 1.221>	coeperat: inridet primo pia vota Lycaon,
<ov. met. 1.222>	mox ait "experiar deus hic, discrimine aperto,
<ov. met. 1.223>	an sit mortalis. Nec erit dubitabile verum."
<ov. met. 1.224>	Nocte gravem somno necopina perdere morte
<ov. met. 1.225>	me parat: haec illi placet experientia veri.
<ov. met. 1.226>	Nec contentus eo est: missi de gente Molossa
<ov. met. 1.227>	obsidis unius iugulum mucrone resolvit,
<ov. met. 1.228>	atque ita semineces partim ferventibus artus
<ov. met. 1.229>	mollit aquis, partim subiecto torruit igni.
<ov. met. 1.230>	Quod simul inposuit mensis, ego vindice flamma
<ov. met. 1.231>	in domino dignos everti tecta penates.
<ov. met. 1.232>	Territus ipse fugit, nactusque silentia ruris
<ov. met. 1.233>	exululat frustraque loqui conatur: ab ipso
<ov. met. 1.234>	conligit os rabiem, solitaeque cupidine caedis
<ov. met. 1.235>	vertitur in pecudes et nunc quoque sanguine gaudet.
<ov. met. 1.236>	In villos abeunt vestes, in crura lacerti:
<ov. met. 1.237>	fit lupus et veteris servat vestigia formae.
<ov. met. 1.238>	Canities eadem est, eadem violentia vultus,
<ov. met. 1.239>	idem oculi lucent, eadem feritatis imago est.
<ov. met. 1.240>	Occidit una domus. Sed non domus una perire
<ov. met. 1.241>	digna fuit: qua terra patet, fera regnat Erinys.
<ov. met. 1.242>	In facinus iurasse putes. Dent ocius omnes
<ov. met. 1.243>	quas meruere pati (sic stat sententia) poenas."
<ov. met. 1.244>	Dicta Iovis pars voce probant stimulosque frementi
<ov. met. 1.245>	adiciunt, alii partes adsensibus inplent.
<ov. met. 1.246>	Est tamen humani generis iactura dolori
<ov. met. 1.247>	omnibus, et, quae sit terrae mortalibus orbae
<ov. met. 1.248>	forma futura, rogant, quis sit laturus in aras
<ov. met. 1.249>	tura, ferisne paret populandas tradere terras.
<ov. met. 1.250>	Talia quaerentes (sibi enim fore cetera curae)
<ov. met. 1.251>	rex superum trepidare vetat subolemque priori
<ov. met. 1.252>	dissimilem populo promittit origine mira.
<ov. met. 1.253>	Iamque erat in totas sparsurus fulmina terras:
<ov. met. 1.254>	sed timuit, ne forte sacer tot ab ignibus aether
<ov. met. 1.255>	conciperet flammas longusque ardesceret axis:
<ov. met. 1.256>	esse quoque in fatis reminiscitur, adfore tempus,
<ov. met. 1.257>	quo mare, quo tellus correptaque regia caeli
<ov. met. 1.258>	ardeat et mundi moles obsessa laboret.
<ov. met. 1.259>	Tela reponuntur manibus fabricata Cyclopum:
<ov. met. 1.260>	poena placet diversa, genus mortale sub undis
<ov. met. 1.261>	perdere et ex omni nimbos demittere caelo.
<ov. met. 1.262>	Protinus Aeoliis Aquilonem claudit in antris
<ov. met. 1.263>	et quaecumque fugant inductas flamina nubes
<ov. met. 1.264>	emittitque Notum. Madidis Notus evolat alis,
<ov. met. 1.265>	terribilem picea tectus caligine vultum:
<ov. met. 1.266>	barba gravis nimbis, canis fluit unda capillis;
<ov. met. 1.267>	fronte sedent nebulae, rorant pennaeque sinusque.
<ov. met. 1.268>	Utque manu late pendentia nubila pressit,
<ov. met. 1.269>	fit fragor: hinc densi funduntur ab aethere nimbi.
<ov. met. 1.270>	Nuntia Iunonis varios induta colores
<ov. met. 1.271>	concipit Iris aquas alimentaque nubibus adfert.
<ov. met. 1.272>	Sternuntur segetes et deplorata coloni
<ov. met. 1.273>	vota iacent, longique perit labor inritus anni.
<ov. met. 1.274>	Nec caelo contenta suo est Iovis ira, sed illum
<ov. met. 1.275>	caeruleus frater iuvat auxiliaribus undis.
<ov. met. 1.276>	Convocat hic amnes. Qui postquam tecta tyranni
<ov. met. 1.277>	intravere sui, "non est hortamine longo
<ov. met. 1.278>	nunc" ait "utendum. Vires effundite vestras:
<ov. met. 1.279>	sic opus est! aperite domos ac mole remota
<ov. met. 1.280>	fluminibus vestris totas inmittite habenas!"
<ov. met. 1.281>	Iusserat; hi redeunt ac fontibus ora relaxant
<ov. met. 1.282>	et defrenato volvuntur in aequora cursu.
<ov. met. 1.283>	Ipse tridente suo terram percussit: at illa
<ov. met. 1.284>	intremuit motuque vias patefecit aquarum.
<ov. met. 1.285>	Exspatiata ruunt per apertos flumina campos
<ov. met. 1.286>	cumque satis arbusta simul pecudesque virosque
<ov. met. 1.287>	tectaque cumque suis rapiunt penetralia sacris.
<ov. met. 1.288>	Siqua domus mansit potuitque resistere tanto
<ov. met. 1.289>	indeiecta malo, culmen tamen altior huius
<ov. met. 1.290>	unda tegit, pressaeque latent sub gurgite turres.
<ov. met. 1.291>	Iamque mare et tellus nullum discrimen habebant:
<ov. met. 1.292>	omnia pontus erant; deerant quoque litora ponto.
<ov. met. 1.293>	Occupat hic collem, cumba sedet alter adunca
<ov. met. 1.294>	et ducit remos illic, ubi nuper ararat,
<ov. met. 1.295>	ille supra segetes aut mersae culmina villae
<ov. met. 1.296>	navigat, hic summa piscem deprendit in ulmo.
<ov. met. 1.297>	Figitur in viridi, si fors tulit, ancora prato,
<ov. met. 1.298>	aut subiecta terunt curvae vineta carinae;
<ov. met. 1.299>	et, modo qua graciles gramen carpsere capellae,
<ov. met. 1.300>	nunc ibi deformes ponunt sua corpora phocae.
<ov. met. 1.301>	Mirantur sub aqua lucos urbesque domosque
<ov. met. 1.302>	Nereides, silvasque tenent delphines et altis
<ov. met. 1.303>	incursant ramis agitataque robora pulsant.
<ov. met. 1.304>	Nat lupus inter oves, fulvos vehit unda leones,
<ov. met. 1.305>	unda vehit tigres, nec vires fulminis apro,
<ov. met. 1.306>	crura nec ablato prosunt velocia cervo.
<ov. met. 1.307>	Quaesitisque diu terris, ubi sistere possit,
<ov. met. 1.308>	in mare lassatis volucris vaga decidit alis.
<ov. met. 1.309>	Obruerat tumulos inmensa licentia ponti,
<ov. met. 1.310>	pulsabantque novi montana cacumina fluctus.
<ov. met. 1.311>	Maxima pars unda rapitur; quibus unda pepercit,
<ov. met. 1.312>	illos longa domant inopi ieiunia victu.
<ov. met. 1.313>	Separat Aonios Oetaeis Phocis ab arvis,
<ov. met. 1.314>	terra ferax, dum terra fuit, sed tempore in illo
<ov. met. 1.315>	pars maris et latus subitarum campus aquarum.
<ov. met. 1.316>	Mons ibi verticibus petit arduus astra duobus,
<ov. met. 1.317>	nomine Parnasus, superantque cacumina nubes.
<ov. met. 1.318>	Hic ubi Deucalion (nam cetera texerat aequor)
<ov. met. 1.319>	cum consorte tori parva rate vectus adhaesit,
<ov. met. 1.320>	Corycidas nymphas et numina montis adorant
<ov. met. 1.321>	fatidicamque Themin, quae tunc oracla tenebat.
<ov. met. 1.322>	Non illo melior quisquam nec amantior aequi
<ov. met. 1.323>	vir fuit aut illa metuentior ulla deorum.
<ov. met. 1.324>	Iuppiter ut liquidis stagnare paludibus orbem
<ov. met. 1.325>	et superesse virum de tot modo milibus unum,
<ov. met. 1.326>	et superesse videt de tot modo milibus unam,
<ov. met. 1.327>	innocuos ambo, cultores numinis ambo,
<ov. met. 1.328>	nubila disiecit nimbisque aquilone remotis
<ov. met. 1.329>	et caelo terras ostendit et aethera terris.
<ov. met. 1.330>	Nec maris ira manet, positoque tricuspide telo
<ov. met. 1.331>	mulcet aquas rector pelagi supraque profundum
<ov. met. 1.332>	exstantem atque umeros innato murice tectum
<ov. met. 1.333>	caeruleum Tritona vocat conchaeque sonanti
<ov. met. 1.334>	inspirare iubet fluctusque et flumina signo
<ov. met. 1.335>	iam revocare dato. Cava bucina sumitur illi,
<ov. met. 1.336>	tortilis, in latum quae turbine crescit ab imo,
<ov. met. 1.337>	bucina, quae medio concepit ubi aera ponto,
<ov. met. 1.338>	litora voce replet sub utroque iacentia Phoebo.
<ov. met. 1.339>	Tunc quoque, ut ora dei madida rorantia barba
<ov. met. 1.340>	contigit et cecinit iussos inflata receptus,
<ov. met. 1.341>	omnibus audita est telluris et aequoris undis,
<ov. met. 1.342>	et quibus est undis audita, coercuit omnes.
<ov. met. 1.343>	Iam mare litus habet, plenos capit alveus amnes,
<ov. met. 1.344>	flumina subsidunt collesque exire videntur,
<ov. met. 1.345>	surgit humus, crescunt loca decrescentibus undis,
<ov. met. 1.346>	postque diem longam nudata cacumina silvae
<ov. met. 1.347>	ostendunt limumque tenent in fronde relictum.
<ov. met. 1.348>	Redditus orbis erat. Quem postquam vidit inanem
<ov. met. 1.349>	et desolatas agere alta silentia terras,
<ov. met. 1.350>	Deucalion lacrimis ita Pyrrham adfatur obortis:
<ov. met. 1.351>	"O soror, o coniunx, o femina sola superstes,
<ov. met. 1.352>	quam commune mihi genus et patruelis origo,
<ov. met. 1.353>	deinde torus iunxit, nunc ipsa pericula iungunt,
<ov. met. 1.354>	terrarum, quascumque vident occasus et ortus,
<ov. met. 1.355>	nos duo turba sumus; possedit cetera pontus.
<ov. met. 1.356>	Haec quoque adhuc vitae non est fiducia nostrae
<ov. met. 1.357>	certa satis; terrent etiam nunc nubila mentem.
<ov. met. 1.358>	Quis tibi, si sine me fatis erepta fuisses,
<ov. met. 1.359>	nunc animus, miseranda, foret? quo sola timorem
<ov. met. 1.360>	ferre modo posses? quo consolante doleres?
<ov. met. 1.361>	Namque ego (crede mihi) si te quoque pontus haberet,
<ov. met. 1.362>	te sequerer, coniunx, et me quoque pontus haberet.
<ov. met. 1.363>	O utinam possim populos reparare paternis
<ov. met. 1.364>	artibus atque animas formatae infundere terrae!
<ov. met. 1.365>	Nunc genus in nobis restat mortale duobus
<ov. met. 1.366>	(sic visum superis) hominumque exempla manemus."
<ov. met. 1.367>	Dixerat, et flebant. Placuit caeleste precari
<ov. met. 1.368>	numen et auxilium per sacras quaerere sortes.
<ov. met. 1.369>	Nulla mora est: adeunt pariter Cephisidas undas,
<ov. met. 1.370>	ut nondum liquidas, sic iam vada nota secantes.
<ov. met. 1.371>	Inde ubi libatos inroravere liquores
<ov. met. 1.372>	vestibus et capiti, flectunt vestigia sanctae
<ov. met. 1.373>	ad delubra deae, quorum fastigia turpi
<ov. met. 1.374>	pallebant musco stabantque sine ignibus arae.
<ov. met. 1.375>	Ut templi tetigere gradus, procumbit uterque
<ov. met. 1.376>	pronus humi gelidoque pavens dedit oscula saxo
<ov. met. 1.377>	atque ita "si precibus" dixerunt "numina iustis
<ov. met. 1.378>	victa remollescunt, si flectitur ira deorum,
<ov. met. 1.379>	dic, Themi, qua generis damnum reparabile nostri
<ov. met. 1.380>	arte sit, et mersis fer opem, mitissima, rebus."
<ov. met. 1.381>	Mota dea est sortemque dedit: "Discedite templo
<ov. met. 1.382>	et velate caput cinctasque resolvite vestes
<ov. met. 1.383>	ossaque post tergum magnae iactate parentis."
<ov. met. 1.384>	Obstipuere diu, rumpitque silentia voce
<ov. met. 1.385>	Pyrrha prior iussisque deae parere recusat,
<ov. met. 1.386>	detque sibi veniam pavido rogat ore, pavetque
<ov. met. 1.387>	laedere iactatis maternas ossibus umbras.
<ov. met. 1.388>	Interea repetunt caecis obscura latebris
<ov. met. 1.389>	verba datae sortis secum inter seque volutant.
<ov. met. 1.390>	Inde Promethides placidis Epimethida dictis
<ov. met. 1.391>	mulcet et "aut fallax" ait "est sollertia nobis,
<ov. met. 1.392>	aut pia sunt nullumque nefas oracula suadent.
<ov. met. 1.393>	Magna parens terra est, lapides in corpore terrae
<ov. met. 1.394>	ossa reor dici; iacere hos post terga iubemur."
<ov. met. 1.395>	Coniugis augurio quamquam Titania mota est,
<ov. met. 1.396>	spes tamen in dubio est: adeo caelestibus ambo
<ov. met. 1.397>	diffidunt monitis. Sed quid temptare nocebit?
<ov. met. 1.398>	Discedunt velantque caput tunicasque recingunt
<ov. met. 1.399>	et iussos lapides sua post vestigia mittunt.
<ov. met. 1.400>	Saxa (quis hoc credat, nisi sit pro teste vetustas?)
<ov. met. 1.401>	ponere duritiem coepere suumque rigorem
<ov. met. 1.402>	mollirique mora mollitaque ducere formam.
<ov. met. 1.403>	Mox ubi creverunt naturaque mitior illis
<ov. met. 1.404>	contigit, ut quaedam, sic non manifesta, videri
<ov. met. 1.405>	forma potest hominis, sed, uti de marmore coepta,
<ov. met. 1.406>	non exacta satis rudibusque simillima signis.
<ov. met. 1.407>	Quae tamen ex illis aliquo pars umida suco
<ov. met. 1.408>	et terrena fuit, versa est in corporis usum;
<ov. met. 1.409>	quod solidum est flectique nequit, mutatur in ossa;
<ov. met. 1.410>	quae modo vena fuit, sub eodem nomine mansit;
<ov. met. 1.411>	inque brevi spatio superorum numine saxa
<ov. met. 1.412>	missa viri manibus faciem traxere virorum,
<ov. met. 1.413>	et de femineo reparata est femina iactu.
<ov. met. 1.414>	Inde genus durum sumus experiensque laborum
<ov. met. 1.415>	et documenta damus qua simus origine nati.
<ov. met. 1.416>	Cetera diversis tellus animalia formis
<ov. met. 1.417>	sponte sua peperit, postquam vetus umor ab igne
<ov. met. 1.418>	percaluit solis, caenumque udaeque paludes
<ov. met. 1.419>	intumuere aestu, fecundaque semina rerum
<ov. met. 1.420>	vivaci nutrita solo ceu matris in alvo
<ov. met. 1.421>	creverunt faciemque aliquam cepere morando.
<ov. met. 1.422>	Sic ubi deseruit madidos septemfluus agros
<ov. met. 1.423>	Nilus et antiquo sua flumina reddidit alveo
<ov. met. 1.424>	aetherioque recens exarsit sidere limus,
<ov. met. 1.425>	plurima cultores versis animalia glaebis
<ov. met. 1.426>	inveniunt, et in his quaedam modo coepta per ipsum
<ov. met. 1.427>	nascendi spatium, quaedam inperfecta suisque
<ov. met. 1.428>	trunca vident numeris; et eodem in corpore saepe
<ov. met. 1.429>	altera pars vivit, rudis est pars altera tellus.
<ov. met. 1.430>	Quippe ubi temperiem sumpsere umorque calorque,
<ov. met. 1.431>	concipiunt, et ab his oriuntur cuncta duobus;
<ov. met. 1.432>	cumque sit ignis aquae pugnax, vapor umidus omnes
<ov. met. 1.433>	res creat, et discors concordia fetibus apta est.
<ov. met. 1.434>	Ergo ubi diluvio tellus lutulenta recenti
<ov. met. 1.435>	solibus aetheriis altoque recanduit aestu,
<ov. met. 1.436>	edidit innumeras species, partimque figuras
<ov. met. 1.437>	rettulit antiquas, partim nova monstra creavit.
<ov. met. 1.438>	Illa quidem nollet, sed te quoque, maxime Python,
<ov. met. 1.439>	tum genuit, populisque novis, incognite serpens,
<ov. met. 1.440>	terror eras: tantum spatii de monte tenebas.
<ov. met. 1.441>	Hunc deus arquitenens, et numquam talibus armis
<ov. met. 1.442>	ante nisi in dammis capreisque fugacibus usus,
<ov. met. 1.443>	mille gravem telis exhausta paene pharetra
<ov. met. 1.444>	perdidit effuso per vulnera nigra veneno.
<ov. met. 1.445>	Neve operis famam posset delere vetustas,
<ov. met. 1.446>	instituit sacros celebri certamine ludos,
<ov. met. 1.447>	Pythia perdomitae serpentis nomine dictos.
<ov. met. 1.448>	Hic iuvenum quicumque manu pedibusve rotave
<ov. met. 1.449>	vicerat, aesculeae capiebat frondis honorem:
<ov. met. 1.450>	nondum laurus erat, longoque decentia crine
<ov. met. 1.451>	tempora cingebat de qualibet arbore Phoebus.
<ov. met. 1.452>	Primus amor Phoebi Daphne Peneia, quem non
<ov. met. 1.453>	fors ignara dedit, sed saeva Cupidinis ira.
<ov. met. 1.454>	Delius hunc, nuper victa serpente superbus,
<ov. met. 1.455>	viderat adducto flectentem cornua nervo
<ov. met. 1.456>	"quid" que "tibi, lascive puer, cum fortibus armis?"
<ov. met. 1.457>	dixerat, "ista decent umeros gestamina nostros,
<ov. met. 1.458>	qui dare certa ferae, dare vulnera possumus hosti,
<ov. met. 1.459>	qui modo pestifero tot iugera ventre prementem
<ov. met. 1.460>	stravimus innumeris tumidum Pythona sagittis.
<ov. met. 1.461>	Tu face nescio quos esto contentus amores
<ov. met. 1.462>	inritare tua, nec laudes adsere nostras."
<ov. met. 1.463>	Filius huic Veneris "figat tuus omnia, Phoebe,
<ov. met. 1.464>	te meus arcus:" ait "quantoque animalia cedunt
<ov. met. 1.465>	cuncta deo tanto minor est tua gloria nostra."
<ov. met. 1.466>	Dixit et eliso percussis aere pennis
<ov. met. 1.467>	inpiger umbrosa Parnasi constitit arce
<ov. met. 1.468>	eque sagittifera prompsit duo tela pharetra
<ov. met. 1.469>	diversorum operum: fugat hoc, facit illud amorem.
<ov. met. 1.470>	Quod facit, auratum est et cuspide fulget acuta;
<ov. met. 1.471>	quod fugat, obtusum est et habet sub harundine plumbum.
<ov. met. 1.472>	Hoc deus in nympha Peneide fixit, at illo
<ov. met. 1.473>	laesit Apollineas traiecta per ossa medullas.
<ov. met. 1.474>	Protinus alter amat, fugit altera nomen amantis
<ov. met. 1.475>	silvarum tenebris captivarumque ferarum
<ov. met. 1.476>	exuviis gaudens innuptaeque aemula Phoebes.
<ov. met. 1.477>	Vitta coercebat positos sine lege capillos.
<ov. met. 1.478>	Multi illam petiere, illa aversata petentes
<ov. met. 1.479>	inpatiens expersque viri nemora avia lustrat,
<ov. met. 1.480>	nec quid Hymen, quid Amor, quid sint conubia curat.
<ov. met. 1.481>	Saepe pater dixit "generum mihi, filia, debes,"
<ov. met. 1.482>	saepe pater dixit "debes mihi nata, nepotes:"
<ov. met. 1.483>	illa, velut crimen taedas exosa iugales,
<ov. met. 1.484>	pulchra verecundo suffunditur ora rubore,
<ov. met. 1.485>	inque patris blandis haerens cervice lacertis
<ov. met. 1.486>	"da mihi perpetua, genitor carissime," dixit
<ov. met. 1.487>	"virginitate frui: dedit hoc pater ante Dianae."
<ov. met. 1.488>	Ille quidem obsequitur, sed te decor iste quod optas
<ov. met. 1.489>	esse vetat. Votoque tuo tua forma repugnat:
<ov. met. 1.490>	Phoebus amat visaeque cupit conubia Daphnes,
<ov. met. 1.491>	quodque cupit, sperat, suaque illum oracula fallunt.
<ov. met. 1.492>	Utque leves stipulae demptis adolentur aristis,
<ov. met. 1.493>	ut facibus saepes ardent, quas forte viator
<ov. met. 1.494>	vel nimis admovit vel iam sub luce reliquit,
<ov. met. 1.495>	sic deus in flammas abiit, sic pectore toto
<ov. met. 1.496>	uritur et sterilem sperando nutrit amorem.
<ov. met. 1.497>	Spectat inornatos collo pendere capillos
<ov. met. 1.498>	et "quid, si comantur?" ait. Videt igne micantes
<ov. met. 1.499>	sideribus similes oculos, videt oscula, quae non
<ov. met. 1.500>	est vidisse satis; laudat digitosque manusque
<ov. met. 1.501>	bracchiaque et nudos media plus parte lacertos.
<ov. met. 1.502>	Siqua latent, meliora putat. Fugit ocior aura
<ov. met. 1.503>	illa levi neque ad haec revocantis verba resistit:
<ov. met. 1.504>	"Nympha, precor, Penei, mane! Non insequor hostis:
<ov. met. 1.505>	nympha, mane! sic agna lupum, sic cerva leonem,
<ov. met. 1.506>	sic aquilam penna fugiunt trepidante columbae,
<ov. met. 1.507>	hostes quaeque suos: amor est mihi causa sequendi.
<ov. met. 1.508>	Me miserum! ne prona cadas indignave laedi
<ov. met. 1.509>	crura notent sentes et sim tibi causa doloris.
<ov. met. 1.510>	Aspera, qua properas, loca sunt. Moderatius, oro,
<ov. met. 1.511>	curre fugamque inhibe; moderatius insequar ipse.
<ov. met. 1.512>	Cui placeas, inquire tamen. Non incola montis,
<ov. met. 1.513>	non ego sum pastor, non hic armenta gregesque
<ov. met. 1.514>	horridus observo. Nescis, temeraria, nescis
<ov. met. 1.515>	quem fugias, ideoque fugis. Mihi Delphica tellus
<ov. met. 1.516>	et Claros et Tenedos Patareaque regia servit,
<ov. met. 1.517>	Iuppiter est genitor; per me quod eritque fuitque
<ov. met. 1.518>	estque patet; per me concordant carmina nervis.
<ov. met. 1.519>	Certa quidem nostra est, nostra tamen una sagitta
<ov. met. 1.520>	certior, in vacuo quae vulnera pectore fecit.
<ov. met. 1.521>	Inventum medicina meum est, opiferque per orbem
<ov. met. 1.522>	dicor, et herbarum subiecta potentia nobis:
<ov. met. 1.523>	ei mihi, quod nullis amor est sanabilis herbis
<ov. met. 1.524>	nec prosunt domino, quae prosunt omnibus, artes."
<ov. met. 1.525>	Plura locuturum timido Peneia cursu
<ov. met. 1.526>	fugit cumque ipso verba inperfecta reliquit,
<ov. met. 1.527>	tum quoque visa decens. Nudabant corpora venti,
<ov. met. 1.528>	obviaque adversas vibrabant flamina vestes,
<ov. met. 1.529>	et levis inpulsos retro dabat aura capillos,
<ov. met. 1.530>	auctaque forma fuga est. Sed enim non sustinet ultra
<ov. met. 1.531>	perdere blanditias iuvenis deus, utque monebat
<ov. met. 1.532>	ipse Amor, admisso sequitur vestigia passu.
<ov. met. 1.533>	Ut canis in vacuo leporem cum Gallicus arvo
<ov. met. 1.534>	vidit, et hic praedam pedibus petit, ille salutem:
<ov. met. 1.535>	alter inhaesuro similis iam iamque tenere
<ov. met. 1.536>	sperat et extento stringit vestigia rostro,
<ov. met. 1.537>	alter in ambiguo est, an sit conprensus, et ipsis
<ov. met. 1.538>	morsibus eripitur tangentiaque ora relinquit:
<ov. met. 1.539>	sic deus et virgo est hic spe celer, illa timore.
<ov. met. 1.540>	Qui tamen insequitur pennis adiutus Amoris,
<ov. met. 1.541>	ocior est requiemque negat tergoque fugacis
<ov. met. 1.542>	inminet et crinem sparsum cervicibus adflat.
<ov. met. 1.543>	Viribus absumptis expalluit illa citaeque
<ov. met. 1.544>	victa labore fugae spectans Peneidas undas
<ov. met. 1.545>	"fer pater" inquit "opem si flumina numen habetis.
<ov. met. 1.546>	Qua nimium placui, mutando perde figuram!"
<ov. met. 1.547>	Vix prece finita torpor gravis occupat artus:
<ov. met. 1.548>	mollia cinguntur tenui praecordia libro,
<ov. met. 1.549>	in frondem crines, in ramos bracchia crescunt,
<ov. met. 1.550>	pes modo tam velox pigris radicibus haeret,
<ov. met. 1.551>	ora cacumen habet; remanet nitor unus in illa.
<ov. met. 1.552>	Hanc quoque Phoebus amat, positaque in stipite dextra
<ov. met. 1.553>	sentit adhuc trepidare novo sub cortice pectus
<ov. met. 1.554>	conplexusque suis ramos, ut membra, lacertis
<ov. met. 1.555>	oscula dat ligno: refugit tamen oscula lignum.
<ov. met. 1.556>	Cui deus "at quoniam coniunx mea non potes esse,
<ov. met. 1.557>	arbor eris certe" dixit "mea. Semper habebunt
<ov. met. 1.558>	te coma, te citharae, te nostrae, laure, pharetrae:
<ov. met. 1.559>	tu ducibus Latiis aderis, cum laeta triumphum
<ov. met. 1.560>	vox canet et visent longas Capitolia pompas:
<ov. met. 1.561>	postibus Augustis eadem fidissima custos
<ov. met. 1.562>	ante fores stabis mediamque tuebere quercum,
<ov. met. 1.563>	utque meum intonsis caput est iuvenale capillis,
<ov. met. 1.564>	tu quoque perpetuos semper gere frondis honores."
<ov. met. 1.565>	Finierat Paean: factis modo laurea ramis
<ov. met. 1.566>	adnuit utque caput visa est agitasse cacumen.
<ov. met. 1.567>	Est nemus Haemoniae, praerupta quod undique claudit
<ov. met. 1.568>	silva: vocant Tempe. Per quae Peneus ab imo
<ov. met. 1.569>	effusus Pindo spumosis volvitur undis,
<ov. met. 1.570>	deiectuque gravi tenues agitantia fumos
<ov. met. 1.571>	nubila conducit summisque adspergine silvis
<ov. met. 1.572>	inpluit et sonitu plus quam vicina fatigat.
<ov. met. 1.573>	Haec domus, haec sedes, haec sunt penetralia magni
<ov. met. 1.574>	amnis; in his residens facto de cautibus antro,
<ov. met. 1.575>	undis iura dabat nymphisque colentibus undas.
<ov. met. 1.576>	Conveniunt illuc popularia flumina primum,
<ov. met. 1.577>	nescia, gratentur consolenturne parentem,
<ov. met. 1.578>	populifer Sperchios et inrequietus Enipeus
<ov. met. 1.579>	Apidanusque senex lenisque Amphrysos et Aeas,
<ov. met. 1.580>	moxque amnes alii, qui, qua tulit impetus illos,
<ov. met. 1.581>	in mare deducunt fessas erroribus undas.
<ov. met. 1.582>	Inachus unus abest imoque reconditus antro
<ov. met. 1.583>	fletibus auget aquas natamque miserrimus Io
<ov. met. 1.584>	luget ut amissam. Nescit, vitane fruatur,
<ov. met. 1.585>	an sit apud manes; sed quam non invenit usquam.
<ov. met. 1.586>	esse putat nusquam atque animo peiora veretur.
<ov. met. 1.587>	Viderat a patrio redeuntem Iuppiter illam
<ov. met. 1.588>	flumine et "o virgo Iove digna tuoque beatum
<ov. met. 1.589>	nescio quem factura toro, pete" dixerat "umbras
<ov. met. 1.590>	altorum nemorum" (et nemorum monstraverat umbras),
<ov. met. 1.591>	"dum calet et medio sol est altissimus orbe.
<ov. met. 1.592>	Quodsi sola times latebras intrare ferarum,
<ov. met. 1.593>	praeside tuta deo nemorum secreta subibis,
<ov. met. 1.594>	nec de plebe deo, sed qui caelestia magna
<ov. met. 1.595>	sceptra manu teneo, sed qui vaga fulmina mitto.
<ov. met. 1.596>	Ne fuge me!"---fugiebat enim. Iam pascua Lernae
<ov. met. 1.597>	consitaque arboribus Lyrcea reliquerat arva,
<ov. met. 1.598>	cum deus inducta latas caligine terras
<ov. met. 1.599>	occuluit tenuitque fugam rapuitque pudorem.
<ov. met. 1.600>	Interea medios Iuno despexit in agros
<ov. met. 1.601>	et noctis faciem nebulas fecisse volucres
<ov. met. 1.602>	sub nitido mirata die, non fluminis illas
<ov. met. 1.603>	esse, nec umenti sensit tellure remitti;
<ov. met. 1.604>	atque suus coniunx ubi sit circumspicit, ut quae
<ov. met. 1.605>	deprensi totiens iam nosset furta mariti.
<ov. met. 1.606>	Quem postquam caelo non repperit, "aut ego fallor,
<ov. met. 1.607>	aut ego laedor" ait, delapsaque ab aethere summo
<ov. met. 1.608>	constitit in terris nebulasque recedere iussit.
<ov. met. 1.609>	Coniugis adventum praesenserat inque nitentem
<ov. met. 1.610>	Inachidos vultus mutaverat ille iuvencam.
<ov. met. 1.611>	Bos quoque formosa est. Speciem Saturnia vaccae,
<ov. met. 1.612>	quamquam invita, probat, nec non et cuius et unde
<ov. met. 1.613>	quove sit armento, veri quasi nescia quaerit.
<ov. met. 1.614>	Iuppiter e terra genitam mentitur, ut auctor
<ov. met. 1.615>	desinat inquiri. Petit hanc Saturnia munus.
<ov. met. 1.616>	Quid faciat? crudele suos addicere amores,
<ov. met. 1.617>	non dare suspectum est. Pudor est qui suadeat illinc,
<ov. met. 1.618>	hinc dissuadet amor. Victus pudor esset amore;
<ov. met. 1.619>	sed leve si munus sociae generisque torique
<ov. met. 1.620>	vacca negaretur, poterat non vacca videri.
<ov. met. 1.621>	Paelice donata non protinus exuit omnem
<ov. met. 1.622>	diva metum timuitque Iovem et fuit anxia furti,
<ov. met. 1.623>	donec Arestoridae servandam tradidit Argo.
<ov. met. 1.624>	Centum luminibus cinctum caput Argus habebat:
<ov. met. 1.625>	inde suis vicibus capiebant bina quietem,
<ov. met. 1.626>	cetera servabant atque in statione manebant.
<ov. met. 1.627>	Constiterat quocumque modo, spectabat ad Io:
<ov. met. 1.628>	ante oculos Io, quamvis aversus, habebat.
<ov. met. 1.629>	Luce sinit pasci; cum sol tellure sub alta est,
<ov. met. 1.630>	claudit et indigno circumdat vincula collo.
<ov. met. 1.631>	frondibus arboreis et amara pascitur herba,
<ov. met. 1.632>	proque toro terrae non semper gramen habenti
<ov. met. 1.633>	incubat infelix limosaque flumina potat.
<ov. met. 1.634>	Illa etiam supplex Argo cum bracchia vellet
<ov. met. 1.635>	tendere, non habuit, quae bracchia tenderet Argo,
<ov. met. 1.636>	et conata queri mugitus edidit ore
<ov. met. 1.637>	pertimuitque sonos propriaque exterrita voce est.
<ov. met. 1.638>	Venit et ad ripas, ubi ludere saepe solebat,
<ov. met. 1.639>	Inachidas ripas; novaque ut conspexit in unda
<ov. met. 1.640>	cornua, pertimuit seque exsternata refugit.
<ov. met. 1.641>	Naides ignorant, ignorat et Inachus ipse,
<ov. met. 1.642>	quae sit; at illa patrem sequitur sequiturque sorores
<ov. met. 1.643>	et patitur tangi seque admirantibus offert.
<ov. met. 1.644>	Decerptas senior porrexerat Inachus herbas:
<ov. met. 1.645>	illa manus lambit patriisque dat oscula palmis
<ov. met. 1.646>	nec retinet lacrimas et, si modo verba sequantur,
<ov. met. 1.647>	oret opem nomenque suum casusque loquatur.
<ov. met. 1.648>	Littera pro verbis, quam pes in pulvere duxit,
<ov. met. 1.649>	corporis indicium mutati triste peregit.
<ov. met. 1.650>	"Me miserum!" exclamat pater Inachus inque gementis
<ov. met. 1.651>	cornibus et niveae pendens cervice iuvencae
<ov. met. 1.652>	"me miserum!" ingeminat, "tune es quaesita per omnes
<ov. met. 1.653>	nata, mihi terras? tu non inventa reperta
<ov. met. 1.654>	luctus eras levior. Retices nec mutua nostris
<ov. met. 1.655>	dicta refers, alto tantum suspiria ducis
<ov. met. 1.656>	pectore, quodque unum potes, ad mea verba remugis.
<ov. met. 1.657>	At tibi ego ignarus thalamos taedasque parabam,
<ov. met. 1.658>	spesque fuit generi mihi prima, secunda nepotum.
<ov. met. 1.659>	De grege nunc tibi vir, nunc de grege natus habendus.
<ov. met. 1.660>	Nec finire licet tantos mihi morte dolores,
<ov. met. 1.661>	sed nocet esse deum, praeclusaque ianua leti
<ov. met. 1.662>	aeternum nostros luctus extendit in aevum?"
<ov. met. 1.663>	Talia maerentem stellatus submovet Argus
<ov. met. 1.664>	ereptamque patri diversa in pascua natam
<ov. met. 1.665>	abstrahit. Ipse procul montis sublime cacumen
<ov. met. 1.666>	occupat, unde sedens partes speculatur in omnes.
<ov. met. 1.667>	Nec superum rector mala tanta Phoronidos ultra
<ov. met. 1.668>	ferre potest natumque vocat, quem lucida partu
<ov. met. 1.669>	Pleias enixa est, letoque det imperat Argum.
<ov. met. 1.670>	Parva mora est alas pedibus virgamque potenti
<ov. met. 1.671>	somniferam sumpsisse manu tegimenque capillis.
<ov. met. 1.672>	Haec ubi disposuit, patria Iove natus ab arce
<ov. met. 1.673>	desilit in terras. Illic tegimenque removit
<ov. met. 1.674>	et posuit pennas, tantummodo virga retenta est.
<ov. met. 1.675>	Hac agit, ut pastor, per devia rura capellas,
<ov. met. 1.676>	dum venit, adductas et structis cantat avenis.
<ov. met. 1.677>	Voce nova captus custos Iunonius "at tu,
<ov. met. 1.678>	quisquis es, hoc poteras mecum considere saxo,"
<ov. met. 1.679>	Argus ait, "neque enim pecori fecundior ullo
<ov. met. 1.680>	herba loco est, aptamque vides pastoribus umbram."
<ov. met. 1.681>	Sedit Atlantiades et euntem multa loquendo
<ov. met. 1.682>	detinuit sermone diem iunctisque canendo
<ov. met. 1.683>	vincere harundinibus servantia lumina temptat.
<ov. met. 1.684>	Ille tamen pugnat molles evincere somnos
<ov. met. 1.685>	et, quamvis sopor est oculorum parte receptus,
<ov. met. 1.686>	parte tamen vigilat. Quaerit quoque (namque reperta
<ov. met. 1.687>	fistula nuper erat), qua sit ratione reperta.
<ov. met. 1.688>	Tum deus "Arcadiae gelidis in montibus" inquit
<ov. met. 1.689>	"inter hamadryadas celeberrima Nonacrinas
<ov. met. 1.690>	naias una fuit; nymphae Syringa vocabant.
<ov. met. 1.691>	Non semel et satyros eluserat illa sequentes
<ov. met. 1.692>	et quoscumque deos umbrosaque silva feraxque
<ov. met. 1.693>	rus habet. Ortygiam studiis ipsaque colebat
<ov. met. 1.694>	virginitate deam. Ritu quoque cincta Dianae
<ov. met. 1.695>	falleret et posset credi Latonia, si non
<ov. met. 1.696>	corneus huic arcus, si non foret aureus illi.
<ov. met. 1.697>	Sic quoque fallebat. Redeuntem colle Lycaeo
<ov. met. 1.698>	Pan videt hanc pinuque caput praecinctus acuta
<ov. met. 1.699>	talia verba refert"---restabat verba referre
<ov. met. 1.700>	et precibus spretis fugisse per avia nympham,
<ov. met. 1.701>	donec harenosi placidum Ladonis ad amnem
<ov. met. 1.702>	venerit. Hic illam cursum inpedientibus undis,
<ov. met. 1.703>	ut se mutarent liquidas orasse sorores,
<ov. met. 1.704>	Panaque, cum prensam sibi iam Syringa putaret,
<ov. met. 1.705>	corpore pro nymphae calamos tenuisse palustres.
<ov. met. 1.706>	Dumque ibi suspirat, motos in harundine ventos
<ov. met. 1.707>	effecisse sonum tenuem similemque querenti.
<ov. met. 1.708>	Arte nova vocisque deum dulcedine captum
<ov. met. 1.709>	"hoc mihi concilium tecum" dixisse "manebit!"
<ov. met. 1.710>	atque ita disparibus calamis conpagine cerae
<ov. met. 1.711>	inter se iunctis nomen tenuisse puellae.
<ov. met. 1.712>	Talia dicturus vidit Cyllenius omnes
<ov. met. 1.713>	succubuisse oculos adopertaque lumina somno.
<ov. met. 1.714>	Supprimit extemplo vocem firmatque soporem
<ov. met. 1.715>	languida permulcens medicata lumina virga.
<ov. met. 1.716>	Nec mora, falcato nutantem vulnerat ense
<ov. met. 1.717>	qua collo est confine caput, saxoque cruentum
<ov. met. 1.718>	deicit et maculat praeruptam sanguine rupem.
<ov. met. 1.719>	Arge, iaces, quodque in tot lumina lumen habebas,
<ov. met. 1.720>	exstinctum est, centumque oculos nox occupat una.
<ov. met. 1.721>	Excipit hos volucrisque suae Saturnia pennis
<ov. met. 1.722>	collocat et gemmis caudam stellantibus inplet.
<ov. met. 1.723>	Protinus exarsit nec tempora distulit irae
<ov. met. 1.724>	horriferamque oculis animoque obiecit Erinyn
<ov. met. 1.725>	paelicis Argolicae stimulosque in pectore caecos
<ov. met. 1.726>	condidit et profugam per totum terruit orbem.
<ov. met. 1.727>	Ultimus inmenso restabas, Nile, labori.
<ov. met. 1.728>	Quem simul ac tetigit, positis in margine ripae
<ov. met. 1.729>	procubuit genibus resupinoque ardua collo,
<ov. met. 1.730>	quos potuit solos, tollens ad sidera vultus
<ov. met. 1.731>	et gemitu et lacrimis et luctisono mugitu
<ov. met. 1.732>	cum Iove visa queri finemque orare malorum.
<ov. met. 1.733>	Coniugis ille suae conplexus colla lacertis,
<ov. met. 1.734>	finiat ut poenas tandem, rogat "in" que "futurum
<ov. met. 1.735>	pone metus" inquit; "numquam tibi causa doloris
<ov. met. 1.736>	haec erit:" et Stygias iubet hoc audire paludes.
<ov. met. 1.737>	Ut lenita dea est, vultus capit illa priores
<ov. met. 1.738>	fitque quod ante fuit: fugiunt e corpore saetae,
<ov. met. 1.739>	cornua decrescunt, fit luminis artior orbis,
<ov. met. 1.740>	contrahitur rictus, redeunt umerique manusque,
<ov. met. 1.741>	ungulaque in quinos dilapsa absumitur ungues:
<ov. met. 1.742>	de bove nil superest formae nisi candor in illa.
<ov. met. 1.743>	Officioque pedum nymphe contenta duorum
<ov. met. 1.744>	erigitur metuitque loqui, ne more iuvencae
<ov. met. 1.745>	mugiat, et timide verba intermissa retemptat.
<ov. met. 1.746>	Nunc dea linigera colitur celeberrima turba,
<ov. met. 1.747>	nunc Epaphus magni genitus de semine tandem
<ov. met. 1.748>	creditur esse Iovis, perque urbes iuncta parenti
<ov. met. 1.749>	templa tenet. Fuit huic animis aequalis et annis
<ov. met. 1.750>	Sole satus Phaethon. Quem quondam magna loquentem
<ov. met. 1.751>	nec sibi cedentem Phoeboque parente superbum
<ov. met. 1.752>	non tulit Inachides, "matri" que ait "omnia demens
<ov. met. 1.753>	credis et es tumidus genitoris imagine falsi."
<ov. met. 1.754>	Erubuit Phaethon iramque pudore repressit
<ov. met. 1.755>	et tulit ad Clymenen Epaphi convicia matrem;
<ov. met. 1.756>	"quo" que "magis doleas genetrix," ait "ille ego liber,
<ov. met. 1.757>	ille ferox tacui. Pudet haec opprobria nobis
<ov. met. 1.758>	et dici potuisse et non potuisse refelli.
<ov. met. 1.759>	At tu, si modo sum caelesti stirpe creatus,
<ov. met. 1.760>	ede notam tanti generis meque adsere caelo."
<ov. met. 1.761>	Dixit et inplicuit materno bracchia collo
<ov. met. 1.762>	perque suum Meropisque caput taedasque sororum
<ov. met. 1.763>	traderet oravit veri sibi signa parentis.
<ov. met. 1.764>	Ambiguum, Clymene, precibus Phaethontis an ira
<ov. met. 1.765>	mota magis dicti sibi criminis utraque caelo
<ov. met. 1.766>	bracchia porrexit spectansque ad lumina solis
<ov. met. 1.767>	"per iubar hoc" inquit "radiis insigne coruscis,
<ov. met. 1.768>	nate, tibi iuro, quod nos auditque videtque,
<ov. met. 1.769>	hoc te, quem spectas, hoc te, qui temperat orbem,
<ov. met. 1.770>	Sole satum. Si ficta loquor, neget ipse videndum
<ov. met. 1.771>	se mihi, sitque oculis lux ista novissima nostris.
<ov. met. 1.772>	Nec longus patrios labor est tibi nosse penates:
<ov. met. 1.773>	unde oritur, domus est terrae contermina nostrae.
<ov. met. 1.774>	Si modo fert animus, gradere et scitabere ab ipso."
<ov. met. 1.775>	Emicat extemplo laetus post talia matris
<ov. met. 1.776>	dicta suae Phaethon et concipit aethera mente,
<ov. met. 1.777>	Aethiopasque suos positosque sub ignibus Indos
<ov. met. 1.778>	sidereis transit patriosque adit inpiger ortus.


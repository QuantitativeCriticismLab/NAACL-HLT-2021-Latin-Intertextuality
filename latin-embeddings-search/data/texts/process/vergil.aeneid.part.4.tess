<verg. aen. 4.1>	At regina gravi iamdudum saucia cura
<verg. aen. 4.2>	volnus alit venis, et caeco carpitur igni.
<verg. aen. 4.3>	Multa viri virtus animo, multusque recursat
<verg. aen. 4.4>	gentis honos: haerent infixi pectore voltus
<verg. aen. 4.5>	verbaque, nec placidam membris dat cura quietem.
<verg. aen. 4.6>	Postera Phoebea lustrabat lampade terras,
<verg. aen. 4.7>	umentemque Aurora polo dimoverat umbram,
<verg. aen. 4.8>	cum sic unanimam adloquitur male sana sororem:
<verg. aen. 4.9>	"Anna soror, quae me suspensam insomnia terrent!
<verg. aen. 4.10>	Quis novus hic nostris successit sedibus hospes,
<verg. aen. 4.11>	quem sese ore ferens, quam forti pectore et armis!
<verg. aen. 4.12>	Credo equidem, nec vana fides, genus esse deorum.
<verg. aen. 4.13>	Degeneres animos timor arguit: heu, quibus ille
<verg. aen. 4.14>	iactatus fatis! Quae bella exhausta canebat!
<verg. aen. 4.15>	Si mihi non animo fixum immotumque sederet,
<verg. aen. 4.16>	ne cui me vinclo vellem sociare iugali,
<verg. aen. 4.17>	postquam primus amor deceptam morte fefellit;
<verg. aen. 4.18>	si non pertaesum thalami taedaeque fuisset,
<verg. aen. 4.19>	huic uni forsan potui succumbere culpae.
<verg. aen. 4.20>	Anna, fatebor enim, miseri post fata Sychaei
<verg. aen. 4.21>	coniugis et sparsos fraterna caede Penatis,
<verg. aen. 4.22>	solus hic inflexit sensus, animumque labantem
<verg. aen. 4.23>	impulit: adgnosco veteris vestigia flammae.
<verg. aen. 4.24>	Sed mihi vel tellus optem prius ima dehiscat,
<verg. aen. 4.25>	vel Pater omnipotens adigat me fulmine ad umbras,
<verg. aen. 4.26>	pallentis umbras Erebi noctemque profundam,
<verg. aen. 4.27>	ante, Pudor, quam te violo, aut tua iura resolvo.
<verg. aen. 4.28>	Ille meos, primus qui me sibi iunxit, amores
<verg. aen. 4.29>	abstulit; ille habeat secum servetque sepulchro."
<verg. aen. 4.30>	Sic effata sinum lacrimis implevit obortis.
<verg. aen. 4.31>	Anna refert: "O luce magis dilecta sorori,
<verg. aen. 4.32>	solane perpetua maerens carpere iuventa,
<verg. aen. 4.33>	nec dulcis natos, Veneris nec praemia noris?
<verg. aen. 4.34>	Id cinerem aut Manis credis curare sepultos?
<verg. aen. 4.35>	Esto: aegram nulli quondam flexere mariti,
<verg. aen. 4.36>	non Libyae, non ante Tyro; despectus Iarbas
<verg. aen. 4.37>	ductoresque alii, quos Africa terra triumphis
<verg. aen. 4.38>	dives alit: placitone etiam pugnabis amori?
<verg. aen. 4.39>	Nec venit in mentem, quorum consederis arvis?
<verg. aen. 4.40>	Hinc Gaetulae urbes, genus insuperabile bello,
<verg. aen. 4.41>	et Numidae infreni cingunt et inhospita Syrtis;
<verg. aen. 4.42>	hinc deserta siti regio, lateque furentes
<verg. aen. 4.43>	Barcaei.  Quid bella Tyro surgentia dicam,
<verg. aen. 4.44>	germanique minas?
<verg. aen. 4.45>	Dis equidem auspicibus reor et Iunone secunda
<verg. aen. 4.46>	hunc cursum Iliacas vento tenuisse carinas.
<verg. aen. 4.47>	Quam tu urbem, soror, hanc cernes, quae surgere regna
<verg. aen. 4.48>	coniugio tali! Teucrum comitantibus armis
<verg. aen. 4.49>	Punica se quantis attollet gloria rebus!
<verg. aen. 4.50>	Tu modo posce deos veniam, sacrisque litatis
<verg. aen. 4.51>	indulge hospitio, causasque innecte morandi,
<verg. aen. 4.52>	dum pelago desaevit hiemps et aquosus Orion,
<verg. aen. 4.53>	quassataeque rates, dum non tractabile caelum."
<verg. aen. 4.54>	His dictis incensum animum inflammavit amore,
<verg. aen. 4.55>	spemque dedit dubiae menti, solvitque pudorem.
<verg. aen. 4.56>	Principio delubra adeunt, pacemque per aras
<verg. aen. 4.57>	exquirunt; mactant lectas de more bidentis
<verg. aen. 4.58>	legiferae Cereri Phoeboque patrique Lyaeo,
<verg. aen. 4.59>	Iunoni ante omnis, cui vincla iugalia curae.
<verg. aen. 4.60>	Ipsa, tenens dextra pateram, pulcherrima Dido
<verg. aen. 4.61>	candentis vaccae media inter cornua fundit,
<verg. aen. 4.62>	aut ante ora deum pinguis spatiatur ad aras,
<verg. aen. 4.63>	instauratque diem donis, pecudumque reclusis
<verg. aen. 4.64>	pectoribus inhians spirantia consulit exta.
<verg. aen. 4.65>	Heu vatum ignarae mentes! quid vota furentem,
<verg. aen. 4.66>	quid delubra iuvant? Est mollis flamma medullas
<verg. aen. 4.67>	interea, et tacitum vivit sub pectore volnus.
<verg. aen. 4.68>	Uritur infelix Dido, totaque vagatur
<verg. aen. 4.69>	urbe furens, qualis coniecta cerva sagitta,
<verg. aen. 4.70>	quam procul incautam nemora inter Cresia fixit
<verg. aen. 4.71>	pastor agens telis, liquitque volatile ferrum
<verg. aen. 4.72>	nescius; illa fuga silvas saltusque peragrat
<verg. aen. 4.73>	Dictaeos; haeret lateri letalis arundo.
<verg. aen. 4.74>	Nunc media Aenean secum per moenia ducit,
<verg. aen. 4.75>	Sidoniasque ostentat opes urbemque paratam;
<verg. aen. 4.76>	incipit effari, mediaque in voce resistit;
<verg. aen. 4.77>	nunc eadem labente die convivia quaerit,
<verg. aen. 4.78>	Iliacosque iterum demens audire labores
<verg. aen. 4.79>	exposcit, pendetque iterum narrantis ab ore.
<verg. aen. 4.80>	Post, ubi digressi, lumenque obscura vicissim
<verg. aen. 4.81>	luna premit suadentque cadentia sidera somnos,
<verg. aen. 4.82>	sola domo maeret vacua, stratisque relictis
<verg. aen. 4.83>	incubat, illum absens absentem auditque videtque;
<verg. aen. 4.84>	aut gremio Ascanium, genitoris imagine capta,
<verg. aen. 4.85>	detinet, infandum si fallere possit amorem.
<verg. aen. 4.86>	Non coeptae adsurgunt turres, non arma iuventus
<verg. aen. 4.87>	exercet, portusve aut propugnacula bello
<verg. aen. 4.88>	tuta parant; pendent opera interrupta, minaeque
<verg. aen. 4.89>	murorum ingentes aequataque machina caelo.
<verg. aen. 4.90>	Quam simul ac tali persensit peste teneri
<verg. aen. 4.91>	cara Iovis coniunx, nec famam obstare furori,
<verg. aen. 4.92>	talibus adgreditur Venerem Saturnia dictis:
<verg. aen. 4.93>	"Egregiam vero laudem et spolia ampla refertis
<verg. aen. 4.94>	tuque puerque tuus, magnum et memorabile numen,
<verg. aen. 4.95>	una dolo divom si femina victa duorum est!
<verg. aen. 4.96>	Nec me adeo fallit veritam te moenia nostra
<verg. aen. 4.97>	suspectas habuisse domos Karthaginis altae.
<verg. aen. 4.98>	Sed quis erit modus, aut quo nunc certamine tanto?
<verg. aen. 4.99>	Quin potius pacem aeternam pactosque hymenaeos
<verg. aen. 4.100>	exercemus? Habes, tota quod mente petisti:
<verg. aen. 4.101>	ardet amans Dido, traxitque per ossa furorem.
<verg. aen. 4.102>	Communem hunc ergo populum paribusque regamus
<verg. aen. 4.103>	auspiciis; liceat Phrygio servire marito,
<verg. aen. 4.104>	dotalisque tuae Tyrios permittere dextrae."
<verg. aen. 4.105>	Olli---sensit enim simulata mente locutam,
<verg. aen. 4.106>	quo regnum Italiae Libycas averteret oras---
<verg. aen. 4.107>	sic contra est ingressa Venus: "Quis talia demens
<verg. aen. 4.108>	abnuat, aut tecum malit contendere bello,
<verg. aen. 4.109>	si modo, quod memoras, factum fortuna sequatur.
<verg. aen. 4.110>	Sed fatis incerta feror, si Iuppiter unam
<verg. aen. 4.111>	esse velit Tyriis urbem Troiaque profectis,
<verg. aen. 4.112>	miscerive probet populos, aut foedera iungi.
<verg. aen. 4.113>	Tu coniunx tibi fas animum temptare precando.
<verg. aen. 4.114>	Perge; sequar.  Tum sic excepit regia Iuno:
<verg. aen. 4.115>	"Mecum erit iste labor: nunc qua ratione, quod instat
<verg. aen. 4.116>	confieri possit, paucis, adverte, docebo.
<verg. aen. 4.117>	Venatum Aeneas unaque miserrima Dido
<verg. aen. 4.118>	in nemus ire parant, ubi primos crastinus ortus
<verg. aen. 4.119>	extulerit Titan, radiisque retexerit orbem.
<verg. aen. 4.120>	His ego nigrantem commixta grandine nimbum,
<verg. aen. 4.121>	dum trepidant alae, saltusque indagine cingunt,
<verg. aen. 4.122>	desuper infundam, et tonitru caelum omne ciebo.
<verg. aen. 4.123>	Diffugient comites et nocte tegentur opaca:
<verg. aen. 4.124>	speluncam Dido dux et Troianus eandem
<verg. aen. 4.125>	devenient; adero, et, tua si mihi certa voluntas,
<verg. aen. 4.126>	[conubio iungam stabili propriamque dicabo,]
<verg. aen. 4.127>	hic hymenaeus erit."---Non adversata petenti
<verg. aen. 4.128>	adnuit, atque dolis risit Cytherea repertis.
<verg. aen. 4.129>	Oceanum interea surgens Aurora reliquit.
<verg. aen. 4.130>	It portis iubare exorto delecta iuventus;
<verg. aen. 4.131>	retia rara, plagae, lato venabula ferro,
<verg. aen. 4.132>	Massylique ruunt equites et odora canum vis.
<verg. aen. 4.133>	Reginam thalamo cunctantem ad limina primi
<verg. aen. 4.134>	Poenorum exspectant, ostroque insignis et auro
<verg. aen. 4.135>	stat sonipes, ac frena ferox spumantia mandit.
<verg. aen. 4.136>	Tandem progreditur, magna stipante caterva,
<verg. aen. 4.137>	Sidoniam picto chlamydem circumdata limbo.
<verg. aen. 4.138>	Cui pharetra ex auro, crines nodantur in aurum,
<verg. aen. 4.139>	aurea purpuream subnectit fibula vestem.
<verg. aen. 4.140>	Nec non et Phrygii comites et laetus Iulus
<verg. aen. 4.141>	incedunt. Ipse ante alios pulcherrimus omnis
<verg. aen. 4.142>	infert se socium Aeneas atque agmina iungit.
<verg. aen. 4.143>	Qualis ubi hibernam Lyciam Xanthique fluenta
<verg. aen. 4.144>	deserit ac Delum maternam invisit Apollo,
<verg. aen. 4.145>	instauratque choros, mixtique altaria circum
<verg. aen. 4.146>	Cretesque Dryopesque fremunt pictique Agathyrsi;
<verg. aen. 4.147>	ipse iugis Cynthi graditur, mollique fluentem
<verg. aen. 4.148>	fronde premit crinem fingens atque implicat auro;
<verg. aen. 4.149>	tela sonant umeris: haud illo segnior ibat
<verg. aen. 4.150>	Aeneas; tantum egregio decus enitet ore.
<verg. aen. 4.151>	Postquam altos ventum in montis atque invia lustra,
<verg. aen. 4.152>	ecce ferae, saxi deiectae vertice, caprae
<verg. aen. 4.153>	decurrere iugis; alia de parte patentis
<verg. aen. 4.154>	transmittunt cursu campos atque agmina cervi
<verg. aen. 4.155>	pulverulenta fuga glomerant montisque relinquunt.
<verg. aen. 4.156>	At puer Ascanius mediis in vallibus acri
<verg. aen. 4.157>	gaudet equo, iamque hos cursu, iam praeterit illos,
<verg. aen. 4.158>	spumantemque dari pecora inter inertia votis
<verg. aen. 4.159>	optat aprum, aut fulvum descendere monte leonem.
<verg. aen. 4.160>	Interea magno misceri murmure caelum
<verg. aen. 4.161>	incipit; insequitur commixta grandine nimbus;
<verg. aen. 4.162>	et Tyrii comites passim et Troiana iuventus
<verg. aen. 4.163>	Dardaniusque nepos Veneris diversa per agros
<verg. aen. 4.164>	tecta metu petiere; ruunt de montibus amnes.
<verg. aen. 4.165>	Speluncam Dido dux et Troianus eandem
<verg. aen. 4.166>	deveniunt: prima et Tellus et pronuba Iuno
<verg. aen. 4.167>	dant signum; fulsere ignes et conscius aether
<verg. aen. 4.168>	conubiis, summoque ulularunt vertice nymphae.
<verg. aen. 4.169>	Ille dies primus leti primusque malorum
<verg. aen. 4.170>	causa fuit; neque enim specie famave movetur,
<verg. aen. 4.171>	nec iam furtivum Dido meditatur amorem:
<verg. aen. 4.172>	coniugium vocat; hoc praetexit nomine culpam.
<verg. aen. 4.173>	Extemplo Libyae magnas it Fama per urbes---
<verg. aen. 4.174>	Fama, malum qua non aliud velocius ullum;
<verg. aen. 4.175>	mobilitate viget, viresque adquirit eundo,
<verg. aen. 4.176>	parva metu primo, mox sese attollit in auras,
<verg. aen. 4.177>	ingrediturque solo, et caput inter nubila condit.
<verg. aen. 4.178>	Illam Terra parens, ira inritata deorum,
<verg. aen. 4.179>	extremam (ut perhibent) Coeo Enceladoque sororem
<verg. aen. 4.180>	progenuit, pedibus celerem et pernicibus alis,
<verg. aen. 4.181>	monstrum horrendum, ingens, cui, quot sunt corpore plumae
<verg. aen. 4.182>	tot vigiles oculi subter, mirabile dictu,
<verg. aen. 4.183>	tot linguae, totidem ora sonant, tot subrigit aures.
<verg. aen. 4.184>	Nocte volat caeli medio terraeque per umbram,
<verg. aen. 4.185>	stridens, nec dulci declinat lumina somno;
<verg. aen. 4.186>	luce sedet custos aut summi culmine tecti,
<verg. aen. 4.187>	turribus aut altis, et magnas territat urbes;
<verg. aen. 4.188>	tam ficti pravique tenax, quam nuntia veri.
<verg. aen. 4.189>	Haec tum multiplici populos sermone replebat
<verg. aen. 4.190>	gaudens, et pariter facta atque infecta canebat:
<verg. aen. 4.191>	venisse Aenean, Troiano sanguine cretum,
<verg. aen. 4.192>	cui se pulchra viro dignetur iungere Dido;
<verg. aen. 4.193>	nunc hiemem inter se luxu, quam longa, fovere
<verg. aen. 4.194>	regnorum immemores turpique cupidine captos.
<verg. aen. 4.195>	Haec passim dea foeda virum diffundit in ora.
<verg. aen. 4.196>	Protinus ad regem cursus detorquet Iarban,
<verg. aen. 4.197>	incenditque animum dictis atque aggerat iras.
<verg. aen. 4.198>	Hic Hammone satus, rapta Garamantide Nympha,
<verg. aen. 4.199>	templa Iovi centum latis immania regnis,
<verg. aen. 4.200>	centum aras posuit, vigilemque sacraverat ignem,
<verg. aen. 4.201>	excubias divom aeternas, pecudumque cruore
<verg. aen. 4.202>	pingue solum et variis florentia limina sertis.
<verg. aen. 4.203>	Isque amens animi et rumore accensus amaro
<verg. aen. 4.204>	dicitur ante aras media inter numina divom
<verg. aen. 4.205>	multa Iovem manibus supplex orasse supinis:
<verg. aen. 4.206>	"Iuppiter omnipotens, cui nunc Maurusia pictis
<verg. aen. 4.207>	gens epulata toris Lenaeum libat honorem,
<verg. aen. 4.208>	aspicis haec, an te, genitor, cum fulmina torques,
<verg. aen. 4.209>	nequiquam horremus, caecique in nubibus ignes
<verg. aen. 4.210>	terrificant animos et inania murmura miscent?
<verg. aen. 4.211>	Femina, quae nostris errans in finibus urbem
<verg. aen. 4.212>	exiguam pretio posuit, cui litus arandum
<verg. aen. 4.213>	cuique loci leges dedimus, conubia nostra
<verg. aen. 4.214>	reppulit, ac dominum Aenean in regna recepit.
<verg. aen. 4.215>	Et nunc ille Paris cum semiviro comitatu,
<verg. aen. 4.216>	Maeonia mentum mitra crinemque madentem
<verg. aen. 4.217>	subnexus, rapto potitur: nos munera templis
<verg. aen. 4.218>	quippe tuis ferimus, famamque fovemus inanem."
<verg. aen. 4.219>	Talibus orantem dictis arasque tenentem
<verg. aen. 4.220>	audiit omnipotens, oculosque ad moenia torsit
<verg. aen. 4.221>	regia et oblitos famae melioris amantes.
<verg. aen. 4.222>	Tum sic Mercurium adloquitur ac talia mandat:
<verg. aen. 4.223>	"Vade age, nate, voca Zephyros et labere pennis,
<verg. aen. 4.224>	Dardaniumque ducem, Tyria Karthagine qui nunc
<verg. aen. 4.225>	exspectat, fatisque datas non respicit urbes,
<verg. aen. 4.226>	adloquere, et celeris defer mea dicta per auras.
<verg. aen. 4.227>	Non illum nobis genetrix pulcherrima talem
<verg. aen. 4.228>	promisit, Graiumque ideo bis vindicat armis;
<verg. aen. 4.229>	sed fore, qui gravidam imperiis belloque frementem
<verg. aen. 4.230>	Italiam regeret, genus alto a sanguine Teucri
<verg. aen. 4.231>	proderet, ac totum sub leges mitteret orbem.
<verg. aen. 4.232>	Si nulla accendit tantarum gloria rerum,
<verg. aen. 4.233>	nec super ipse sua molitur laude laborem,
<verg. aen. 4.234>	Ascanione pater Romanas invidet arces?
<verg. aen. 4.235>	Quid struit, aut qua spe inimica in gente moratur,
<verg. aen. 4.236>	nec prolem Ausoniam et Lavinia respicit arva?
<verg. aen. 4.237>	Naviget: haec summa est; hic nostri nuntius esto."
<verg. aen. 4.238>	Dixerat. Ille patris magni parere parabat
<verg. aen. 4.239>	imperio; et primum pedibus talaria nectit
<verg. aen. 4.240>	aurea, quae sublimem alis sive aequora supra
<verg. aen. 4.241>	seu terram rapido pariter cum flamine portant;
<verg. aen. 4.242>	tum virgam capit: hac animas ille evocat Orco
<verg. aen. 4.243>	pallentis, alias sub Tartara tristia mittit,
<verg. aen. 4.244>	dat somnos adimitque, et lumina morte resignat.
<verg. aen. 4.245>	Illa fretus agit ventos, et turbida tranat
<verg. aen. 4.246>	nubila; iamque volans apicem et latera ardua cernit
<verg. aen. 4.247>	Atlantis duri, caelum qui vertice fulcit,
<verg. aen. 4.248>	Atlantis, cinctum adsidue cui nubibus atris
<verg. aen. 4.249>	piniferum caput et vento pulsatur et imbri;
<verg. aen. 4.250>	nix umeros infusa tegit; tum flumina mento
<verg. aen. 4.251>	praecipitant senis, et glacie riget horrida barba.
<verg. aen. 4.252>	Hic primum paribus nitens Cyllenius alis
<verg. aen. 4.253>	constitit; hinc toto praeceps se corpore ad undas
<verg. aen. 4.254>	misit, avi similis, quae circum litora, circum
<verg. aen. 4.255>	piscosos scopulos humilis volat aequora iuxta.
<verg. aen. 4.256>	Haud aliter terras inter caelumque volabat,
<verg. aen. 4.257>	litus harenosum Libyae ventosque secabat
<verg. aen. 4.258>	materno veniens ab avo Cyllenia proles.
<verg. aen. 4.259>	Ut primum alatis tetigit magalia plantis,
<verg. aen. 4.260>	Aenean fundantem arces ac tecta novantem
<verg. aen. 4.261>	conspicit; atque illi stellatus iaspide fulva
<verg. aen. 4.262>	ensis erat, Tyrioque ardebat murice laena
<verg. aen. 4.263>	demissa ex umeris, dives quae munera Dido
<verg. aen. 4.264>	fecerat, et tenui telas discreverat auro.
<verg. aen. 4.265>	Continuo invadit: "Tu nunc Karthaginis altae
<verg. aen. 4.266>	fundamenta locas, pulchramque uxorius urbem
<verg. aen. 4.267>	exstruis, heu regni rerumque oblite tuarum?
<verg. aen. 4.268>	Ipse deum tibi me claro demittit Olympo
<verg. aen. 4.269>	regnator, caelum ac terras qui numine torquet;
<verg. aen. 4.270>	ipse haec ferre iubet celeris mandata per auras:
<verg. aen. 4.271>	quid struis, aut qua spe Libycis teris otia terris?
<verg. aen. 4.272>	Si te nulla movet tantarum gloria rerum,
<verg. aen. 4.273>	[nec super ipse tua moliris laude laborem,]
<verg. aen. 4.274>	Ascanium surgentem et spes heredis Iuli
<verg. aen. 4.275>	respice, cui regnum Italiae Romanaque tellus
<verg. aen. 4.276>	debentur." Tali Cyllenius ore locutus
<verg. aen. 4.277>	mortalis visus medio sermone reliquit,
<verg. aen. 4.278>	et procul in tenuem ex oculis evanuit auram.
<verg. aen. 4.279>	At vero Aeneas aspectu obmutuit amens,
<verg. aen. 4.280>	arrectaeque horrore comae, et vox faucibus haesit.
<verg. aen. 4.281>	Ardet abire fuga dulcisque relinquere terras,
<verg. aen. 4.282>	attonitus tanto monitu imperioque deorum.
<verg. aen. 4.283>	Heu quid agat? Quo nunc reginam ambire furentem
<verg. aen. 4.284>	audeat adfatu? Quae prima exordia sumat?
<verg. aen. 4.285>	Atque animum nunc huc celerem, nunc dividit illuc,
<verg. aen. 4.286>	in partisque rapit varias perque omnia versat.
<verg. aen. 4.287>	Haec alternanti potior sententia visa est:
<verg. aen. 4.288>	Mnesthea Sergestumque vocat fortemque Serestum,
<verg. aen. 4.289>	classem aptent taciti sociosque ad litora cogant,
<verg. aen. 4.290>	arma parent, et quae rebus sit causa novandis
<verg. aen. 4.291>	dissimulent; sese interea, quando optuma Dido
<verg. aen. 4.292>	nesciat et tantos rumpi non speret amores,
<verg. aen. 4.293>	temptaturum aditus, et quae mollissima fandi
<verg. aen. 4.294>	tempora, quis rebus dexter modus. Ocius omnes
<verg. aen. 4.295>	imperio laeti parent ac iussa facessunt.
<verg. aen. 4.296>	At regina dolos---quis fallere possit amantem?
<verg. aen. 4.297>	praesensit, motusque excepit prima futuros,
<verg. aen. 4.298>	omnia tuta timens. Eadem impia Fama furenti
<verg. aen. 4.299>	detulit armari classem cursumque parari.
<verg. aen. 4.300>	Saevit inops animi, totamque incensa per urbem
<verg. aen. 4.301>	bacchatur, qualis commotis excita sacris
<verg. aen. 4.302>	Thyias, ubi audito stimulant trieterica Baccho
<verg. aen. 4.303>	orgia, nocturnusque vocat clamore Cithaeron.
<verg. aen. 4.304>	Tandem his Aenean compellat vocibus ultro:
<verg. aen. 4.305>	"Dissimulare etiam sperasti, perfide, tantum
<verg. aen. 4.306>	posse nefas, tacitusque mea decedere terra?
<verg. aen. 4.307>	Nec te noster amor, nec te data dextera quondam,
<verg. aen. 4.308>	nec moritura tenet crudeli funere Dido?
<verg. aen. 4.309>	Quin etiam hiberno moliris sidere classem,
<verg. aen. 4.310>	et mediis properas aquilonibus ire per altum,
<verg. aen. 4.311>	crudelis? Quid, si non arva aliena domosque
<verg. aen. 4.312>	ignotas peteres, sed Troia antiqua maneret,
<verg. aen. 4.313>	Troia per undosum peteretur classibus aequor
<verg. aen. 4.314>	Mene fugis? Per ego has lacrimas dextramque tuam te
<verg. aen. 4.315>	(quando aliud mihi iam miserae nihil ipsa reliqui)
<verg. aen. 4.316>	per conubia nostra, per inceptos hymenaeos,
<verg. aen. 4.317>	si bene quid de te merui, fuit aut tibi quicquam
<verg. aen. 4.318>	dulce meum, miserere domus labentis, et istam---
<verg. aen. 4.319>	oro, si quis adhuc precibus locus---exue mentem.
<verg. aen. 4.320>	Te propter Libycae gentes Nomadumque tyranni
<verg. aen. 4.321>	odere, infensi Tyrii; te propter eundem
<verg. aen. 4.322>	exstinctus pudor, et, qua sola sidera adibam,
<verg. aen. 4.323>	fama prior. Cui me moribundam deseris, hospes?
<verg. aen. 4.324>	Hoc solum nomen quoniam de coniuge restat.
<verg. aen. 4.325>	Quid moror? An mea Pygmalion dum moenia frater
<verg. aen. 4.326>	destruat, aut captam ducat Gaetulus Iarbas?
<verg. aen. 4.327>	Saltem si qua mihi de te suscepta fuisset
<verg. aen. 4.328>	ante fugam suboles, si quis mihi parvulus aula
<verg. aen. 4.329>	luderet Aeneas, qui te tamen ore referret,
<verg. aen. 4.330>	non equidem omnino capta ac deserta viderer."
<verg. aen. 4.331>	Dixerat. Ille Iovis monitis immota tenebat
<verg. aen. 4.332>	lumina, et obnixus curam sub corde premebat.
<verg. aen. 4.333>	Tandem pauca refert: "Ego te, quae plurima fando
<verg. aen. 4.334>	enumerare vales, numquam, regina, negabo
<verg. aen. 4.335>	promeritam; nec me meminisse pigebit Elissae,
<verg. aen. 4.336>	dum memor ipse mei, dum spiritus hos regit artus.
<verg. aen. 4.337>	Pro re pauca loquar. Neque ego hanc abscondere furto
<verg. aen. 4.338>	speravi---ne finge---fugam, nec coniugis umquam
<verg. aen. 4.339>	praetendi taedas, aut haec in foedera veni.
<verg. aen. 4.340>	Me si fata meis paterentur ducere vitam
<verg. aen. 4.341>	auspiciis et sponte mea componere curas,
<verg. aen. 4.342>	urbem Troianam primum dulcisque meorum
<verg. aen. 4.343>	reliquias colerem, Priami tecta alta manerent,
<verg. aen. 4.344>	et recidiva manu posuissem Pergama victis.
<verg. aen. 4.345>	Sed nunc Italiam magnam Gryneus Apollo,
<verg. aen. 4.346>	Italiam Lyciae iussere capessere sortes:
<verg. aen. 4.347>	hic amor, haec patria est. Si te Karthaginis arces,
<verg. aen. 4.348>	Phoenissam, Libycaeque aspectus detinet urbis,
<verg. aen. 4.349>	quae tandem, Ausonia Teucros considere terra,
<verg. aen. 4.350>	invidia est? Et nos fas extera quaerere regna.
<verg. aen. 4.351>	Me patris Anchisae, quotiens umentibus umbris
<verg. aen. 4.352>	nox operit terras, quotiens astra ignea surgunt,
<verg. aen. 4.353>	admonet in somnis et turbida terret imago;
<verg. aen. 4.354>	me puer Ascanius capitisque iniuria cari,
<verg. aen. 4.355>	quem regno Hesperiae fraudo et fatalibus arvis.
<verg. aen. 4.356>	Nunc etiam interpres divom, Iove missus ab ipso---
<verg. aen. 4.357>	testor utrumque caput---celeris mandata per auras
<verg. aen. 4.358>	detulit; ipse deum manifesto in lumine vidi
<verg. aen. 4.359>	intrantem muros, vocemque his auribus hausi.
<verg. aen. 4.360>	Desine meque tuis incendere teque querelis:
<verg. aen. 4.361>	Italiam non sponte sequor."
<verg. aen. 4.362>	Talia dicentem iamdudum aversa tuetur,
<verg. aen. 4.363>	huc illuc volvens oculos, totumque pererrat
<verg. aen. 4.364>	luminibus tacitis, et sic accensa profatur:
<verg. aen. 4.365>	"Nec tibi diva parens, generis nec Dardanus auctor,
<verg. aen. 4.366>	perfide; sed duris genuit te cautibus horrens
<verg. aen. 4.367>	Caucasus, Hyrcanaeque admorunt ubera tigres.
<verg. aen. 4.368>	Nam quid dissimulo, aut quae me ad maiora reservo?
<verg. aen. 4.369>	Num fletu ingemuit nostro? Num lumina flexit?
<verg. aen. 4.370>	Num lacrimas victus dedit, aut miseratus amantem est?
<verg. aen. 4.371>	Quae quibus anteferam? Iam iam nec maxuma Iuno,
<verg. aen. 4.372>	nec Saturnius haec oculis pater aspicit aequis.
<verg. aen. 4.373>	Nusquam tuta fides. Eiectum litore, egentem
<verg. aen. 4.374>	excepi, et regni demens in parte locavi;
<verg. aen. 4.375>	amissam classem, socios a morte reduxi.
<verg. aen. 4.376>	Heu furiis incensa feror! Nunc augur Apollo,
<verg. aen. 4.377>	nunc Lyciae sortes, nunc et Iove missus ab ipso
<verg. aen. 4.378>	interpres divom fert horrida iussa per auras.
<verg. aen. 4.379>	Scilicet is Superis labor est, ea cura quietos
<verg. aen. 4.380>	sollicitat. Neque te teneo, neque dicta refello.
<verg. aen. 4.381>	I, sequere Italiam ventis, pete regna per undas.
<verg. aen. 4.382>	Spero equidem mediis, si quid pia numina possunt,
<verg. aen. 4.383>	supplicia hausurum scopulis, et nomine Dido
<verg. aen. 4.384>	saepe vocaturum. Sequar atris ignibus absens,
<verg. aen. 4.385>	et, cum frigida mors anima seduxerit artus,
<verg. aen. 4.386>	omnibus umbra locis adero. Dabis, improbe, poenas.
<verg. aen. 4.387>	Audiam et haec Manis veniet mihi fama sub imos."
<verg. aen. 4.388>	His medium dictis sermonem abrumpit, et auras
<verg. aen. 4.389>	aegra fugit, seque ex oculis avertit et aufert,
<verg. aen. 4.390>	linquens multa metu cunctantem et multa parantem
<verg. aen. 4.391>	dicere. Suscipiunt famulae, conlapsaque membra
<verg. aen. 4.392>	marmoreo referunt thalamo stratisque reponunt.
<verg. aen. 4.393>	At pius Aeneas, quamquam lenire dolentem
<verg. aen. 4.394>	solando cupit et dictis avertere curas,
<verg. aen. 4.395>	multa gemens magnoque animum labefactus amore,
<verg. aen. 4.396>	iussa tamen divom exsequitur, classemque revisit.
<verg. aen. 4.397>	Tum vero Teucri incumbunt, et litore celsas
<verg. aen. 4.398>	deducunt toto naves: natat uncta carina;
<verg. aen. 4.399>	frondentisque ferunt remos et robora silvis
<verg. aen. 4.400>	infabricata, fugae studio.
<verg. aen. 4.401>	Migrantis cernas, totaque ex urbe ruentis.
<verg. aen. 4.402>	Ac velut ingentem formicae farris acervum
<verg. aen. 4.403>	cum populant, hiemis memores, tectoque reponunt;
<verg. aen. 4.404>	it nigrum campis agmen, praedamque per herbas
<verg. aen. 4.405>	convectant calle angusto; pars grandia trudunt
<verg. aen. 4.406>	obnixae frumenta umeris; pars agmina cogunt
<verg. aen. 4.407>	castigantque moras; opere omnis semita fervet.
<verg. aen. 4.408>	Quis tibi tum, Dido, cernenti talia sensus?
<verg. aen. 4.409>	quosve dabas gemitus, cum litora fervere late
<verg. aen. 4.410>	prospiceres arce ex summa, totumque videres
<verg. aen. 4.411>	misceri ante oculos tantis clamoribus aequor?
<verg. aen. 4.412>	Improbe Amor, quid non mortalia pectora cogis?
<verg. aen. 4.413>	Ire iterum in lacrimas, iterum temptare precando
<verg. aen. 4.414>	cogitur, et supplex animos submittere amori,
<verg. aen. 4.415>	ne quid inexpertum frustra moritura relinquat.
<verg. aen. 4.416>	"Anna, vides toto properari litore; circum
<verg. aen. 4.417>	undique convenere; vocat iam carbasus auras,
<verg. aen. 4.418>	puppibus et laeti nautae imposuere coronas.
<verg. aen. 4.419>	Hunc ego si potui tantum sperare dolorem,
<verg. aen. 4.420>	et perferre, soror, potero. Miserae hoc tamen unum
<verg. aen. 4.421>	exsequere, Anna, mihi. Solam nam perfidus ille
<verg. aen. 4.422>	te colere, arcanos etiam tibi credere sensus;
<verg. aen. 4.423>	sola viri mollis aditus et tempora noras.
<verg. aen. 4.424>	I, soror, atque hostem supplex adfare superbum:
<verg. aen. 4.425>	non ego cum Danais Troianam exscindere gentem
<verg. aen. 4.426>	Aulide iuravi, classemve ad Pergama misi,
<verg. aen. 4.427>	nec patris Anchisae cineres Manisve revelli,
<verg. aen. 4.428>	cur mea dicta neget duras demittere in auris.
<verg. aen. 4.429>	Quo ruit? Extremum hoc miserae det munus amanti:
<verg. aen. 4.430>	exspectet facilemque fugam ventosque ferentis.
<verg. aen. 4.431>	Non iam coniugium antiquum, quod prodidit, oro,
<verg. aen. 4.432>	nec pulchro ut Latio careat regnumque relinquat:
<verg. aen. 4.433>	tempus inane peto, requiem spatiumque furori,
<verg. aen. 4.434>	dum mea me victam doceat fortuna dolere.
<verg. aen. 4.435>	Extremam hanc oro veniam---miserere sororis---
<verg. aen. 4.436>	quam mihi cum dederit, cumulatam morte remittam."
<verg. aen. 4.437>	Talibus orabat, talisque miserrima fletus
<verg. aen. 4.438>	fertque refertque soror: sed nullis ille movetur
<verg. aen. 4.439>	fletibus, aut voces ullas tractabilis audit;
<verg. aen. 4.440>	fata obstant, placidasque viri deus obstruit auris.
<verg. aen. 4.441>	Ac, velut annoso validam cum robore quercum
<verg. aen. 4.442>	Alpini Boreae nunc hinc nunc flatibus illinc
<verg. aen. 4.443>	eruere inter se certant; it stridor, et altae
<verg. aen. 4.444>	consternunt terram concusso stipite frondes;
<verg. aen. 4.445>	ipsa haeret scopulis, et, quantum vertice ad auras
<verg. aen. 4.446>	aetherias, tantum radice in Tartara tendit:
<verg. aen. 4.447>	haud secus adsiduis hinc atque hinc vocibus heros
<verg. aen. 4.448>	tunditur, et magno persentit pectore curas;
<verg. aen. 4.449>	mens immota manet; lacrimae volvuntur inanes.
<verg. aen. 4.450>	Tum vero infelix fatis exterrita Dido
<verg. aen. 4.451>	mortem orat; taedet caeli convexa tueri.
<verg. aen. 4.452>	Quo magis inceptum peragat lucemque relinquat,
<verg. aen. 4.453>	vidit, turicremis cum dona imponeret aris,
<verg. aen. 4.454>	horrendum dictu, latices nigrescere sacros,
<verg. aen. 4.455>	fusaque in obscenum se vertere vina cruorem.
<verg. aen. 4.456>	Hoc visum nulli, non ipsi effata sorori.
<verg. aen. 4.457>	Praeterea fuit in tectis de marmore templum
<verg. aen. 4.458>	coniugis antiqui, miro quod honore colebat,
<verg. aen. 4.459>	velleribus niveis et festa fronde revinctum:
<verg. aen. 4.460>	hinc exaudiri voces et verba vocantis
<verg. aen. 4.461>	visa viri, nox cum terras obscura teneret;
<verg. aen. 4.462>	solaque culminibus ferali carmine bubo
<verg. aen. 4.463>	saepe queri et longas in fletum ducere voces;
<verg. aen. 4.464>	multaque praeterea vatum praedicta priorum
<verg. aen. 4.465>	terribili monitu horrificant. Agit ipse furentem
<verg. aen. 4.466>	in somnis ferus Aeneas; semperque relinqui
<verg. aen. 4.467>	sola sibi, semper longam incomitata videtur
<verg. aen. 4.468>	ire viam, et Tyrios deserta quaerere terra.
<verg. aen. 4.469>	Eumenidum veluti demens videt agmina Pentheus,
<verg. aen. 4.470>	et solem geminum et duplicis se ostendere Thebas;
<verg. aen. 4.471>	aut Agamemnonius scaenis agitatus Orestes
<verg. aen. 4.472>	armatam facibus matrem et serpentibus atris
<verg. aen. 4.473>	cum fugit, ultricesque sedent in limine Dirae.
<verg. aen. 4.474>	Ergo ubi concepit furias evicta dolore
<verg. aen. 4.475>	decrevitque mori, tempus secum ipsa modumque
<verg. aen. 4.476>	exigit, et, maestam dictis adgressa sororem,
<verg. aen. 4.477>	consilium voltu tegit, ac spem fronte serenat:
<verg. aen. 4.478>	"Inveni, germana, viam---gratare sorori---
<verg. aen. 4.479>	quae mihi reddat eum, vel eo me solvat amantem.
<verg. aen. 4.480>	Oceani finem iuxta solemque cadentem
<verg. aen. 4.481>	ultimus Aethiopum locus est, ubi maxumus Atlas
<verg. aen. 4.482>	axem humero torquet stellis ardentibus aptum:
<verg. aen. 4.483>	hinc mihi Massylae gentis monstrata sacerdos,
<verg. aen. 4.484>	Hesperidum templi custos, epulasque draconi
<verg. aen. 4.485>	quae dabat, et sacros servabat in arbore ramos,
<verg. aen. 4.486>	spargens umida mella soporiferumque papaver.
<verg. aen. 4.487>	Haec se carminibus promittit solvere mentes
<verg. aen. 4.488>	quas velit, ast aliis duras immittere curas,
<verg. aen. 4.489>	sistere aquam fluviis, et vertere sidera retro;
<verg. aen. 4.490>	nocturnosque movet Manis: mugire videbis
<verg. aen. 4.491>	sub pedibus terram, et descendere montibus ornos.
<verg. aen. 4.492>	Testor, cara, deos et te, germana, tuumque
<verg. aen. 4.493>	dulce caput, magicas invitam accingier artes.
<verg. aen. 4.494>	Tu secreta pyram tecto interiore sub auras
<verg. aen. 4.495>	erige, et arma viri, thalamo quae fixa reliquit
<verg. aen. 4.496>	impius, exuviasque omnis, lectumque iugalem,
<verg. aen. 4.497>	quo perii, superimponas: abolere nefandi
<verg. aen. 4.498>	cuncta viri monumenta iuvat, monstratque sacerdos."
<verg. aen. 4.499>	Haec effata silet; pallor simul occupat ora.
<verg. aen. 4.500>	Non tamen Anna novis praetexere funera sacris
<verg. aen. 4.501>	germanam credit, nec tantos mente furores
<verg. aen. 4.502>	concipit, aut graviora timet, quam morte Sychaei:
<verg. aen. 4.503>	ergo iussa parat.
<verg. aen. 4.504>	At regina, pyra penetrali in sede sub auras
<verg. aen. 4.505>	erecta ingenti taedis atque ilice secta,
<verg. aen. 4.506>	intenditque locum sertis, et fronde coronat
<verg. aen. 4.507>	funerea; super exuvias ensemque relictum
<verg. aen. 4.508>	effigiemque toro locat, haud ignara futuri.
<verg. aen. 4.509>	Stant arae circum, et crines effusa sacerdos
<verg. aen. 4.510>	ter centum tonat ore deos, Erebumque Chaosque,
<verg. aen. 4.511>	tergeminamque Hecaten, tria virginis ora Dianae.
<verg. aen. 4.512>	Sparserat et latices simulatos fontis Averni,
<verg. aen. 4.513>	falcibus et messae ad lunam quaeruntur anis
<verg. aen. 4.514>	pubentes herbae nigri cum lacte veneni;
<verg. aen. 4.515>	quaeritur et nascentis equi de fronte revolsus
<verg. aen. 4.516>	et matri praereptus amor.
<verg. aen. 4.517>	Ipsa mola manibusque piis altaria iuxta,
<verg. aen. 4.518>	unum exuta pedem vinclis, in veste recincta,
<verg. aen. 4.519>	testatur moritura deos et conscia fati
<verg. aen. 4.520>	sidera; tum, si quod non aequo foedere amantes
<verg. aen. 4.521>	curae numen habet iustumque memorque, precatur.
<verg. aen. 4.522>	Nox erat, et placidum carpebant fessa soporem
<verg. aen. 4.523>	corpora per terras, silvaeque et saeva quierant
<verg. aen. 4.524>	aequora: cum medio volvuntur sidera lapsu,
<verg. aen. 4.525>	cum tacet omnis ager, pecudes pictaeque volucres,
<verg. aen. 4.526>	quaeque lacus late liquidos, quaeque aspera dumis
<verg. aen. 4.527>	rura tenent, somno positae sub nocte silenti
<verg. aen. 4.528>	[lenibant curas, et corda oblita laborum].
<verg. aen. 4.529>	At non infelix animi Phoenissa, nec umquam
<verg. aen. 4.530>	Solvitur in somnos, oculisve aut pectore noctem
<verg. aen. 4.531>	accipit: ingeminant curae, rursusque resurgens
<verg. aen. 4.532>	saevit amor, magnoque irarum fluctuat aestu.
<verg. aen. 4.533>	Sic adeo insistit, secumque ita corde volutat:
<verg. aen. 4.534>	"En, quid ago? Rursusne procos inrisa priores
<verg. aen. 4.535>	experiar, Nomadumque petam conubia supplex,
<verg. aen. 4.536>	quos ego sim totiens iam dedignata maritos?
<verg. aen. 4.537>	Iliacas igitur classes atque ultima Teucrum
<verg. aen. 4.538>	iussa sequar? Quiane auxilio iuvat ante levatos,
<verg. aen. 4.539>	et bene apud memores veteris stat gratia facti?
<verg. aen. 4.540>	Quis me autem, fac velle, sinet, ratibusve superbis
<verg. aen. 4.541>	invisam accipiet? Nescis heu, perdita, necdum
<verg. aen. 4.542>	Laomedonteae sentis periuria gentis?
<verg. aen. 4.543>	Quid tum, sola fuga nautas comitabor ovantes,
<verg. aen. 4.544>	an Tyriis omnique manu stipata meorum
<verg. aen. 4.545>	inferar, et, quos Sidonia vix urbe revelli,
<verg. aen. 4.546>	rursus agam pelago, et ventis dare vela iubebo?
<verg. aen. 4.547>	Quin morere, ut merita es, ferroque averte dolorem.
<verg. aen. 4.548>	Tu lacrimis evicta meis, tu prima furentem
<verg. aen. 4.549>	his, germana, malis oneras atque obicis hosti.
<verg. aen. 4.550>	Non licuit thalami expertem sine crimine vitam
<verg. aen. 4.551>	degere, more ferae, tales nec tangere curas!
<verg. aen. 4.552>	Non servata fides cineri promissa Sychaeo!"
<verg. aen. 4.553>	Tantos illa suo rumpebat pectore questus.
<verg. aen. 4.554>	Aeneas celsa in puppi, iam certus eundi,
<verg. aen. 4.555>	carpebat somnos, rebus iam rite paratis.
<verg. aen. 4.556>	Huic se forma dei voltu redeuntis eodem
<verg. aen. 4.557>	obtulit in somnis, rursusque ita visa monere est---
<verg. aen. 4.558>	omnia Mercurio similis, vocemque coloremque
<verg. aen. 4.559>	et crinis flavos et membra decora iuventa:
<verg. aen. 4.560>	"Nate dea, potes hoc sub casu ducere somnos,
<verg. aen. 4.561>	nec, quae te circum stent deinde pericula, cernis,
<verg. aen. 4.562>	demens, nec Zephyros audis spirare secundos?
<verg. aen. 4.563>	Illa dolos dirumque nefas in pectore versat,
<verg. aen. 4.564>	certa mori, varioque irarum fluctuat aestu.
<verg. aen. 4.565>	Non fugis hinc praeceps, dum praecipitare potestas?
<verg. aen. 4.566>	Iam mare turbari trabibus, saevasque videbis
<verg. aen. 4.567>	conlucere faces, iam fervere litora flammis,
<verg. aen. 4.568>	si te his attigerit terris Aurora morantem.
<verg. aen. 4.569>	Heia age, rumpe moras. Varium et mutabile semper
<verg. aen. 4.570>	femina." Sic fatus, nocti se immiscuit atrae.
<verg. aen. 4.571>	Tum vero Aeneas, subitis exterritus umbris,
<verg. aen. 4.572>	corripit e somno corpus, sociosque fatigat:
<verg. aen. 4.573>	"Praecipites vigilate, viri, et considite transtris;
<verg. aen. 4.574>	solvite vela citi. Deus aethere missus ab alto
<verg. aen. 4.575>	festinare fugam tortosque incidere funes
<verg. aen. 4.576>	ecce iterum stimulat. Sequimur te, sancte deorum,
<verg. aen. 4.577>	quisquis es, imperioque iterum paremus ovantes.
<verg. aen. 4.578>	Adsis o placidusque iuves, et sidera caelo
<verg. aen. 4.579>	dextra feras." Dixit, vaginaque eripit ensem
<verg. aen. 4.580>	fulmineum, strictoque ferit retinacula ferro.
<verg. aen. 4.581>	Idem omnes simul ardor habet, rapiuntque ruuntque;
<verg. aen. 4.582>	litora deseruere; latet sub classibus aequor;
<verg. aen. 4.583>	adnixi torquent spumas et caerula verrunt.
<verg. aen. 4.584>	Et iam prima novo spargebat lumine terras
<verg. aen. 4.585>	Tithoni croceum linquens Aurora cubile.
<verg. aen. 4.586>	Regina e speculis ut primum albescere lucem
<verg. aen. 4.587>	vidit, et aequatis classem procedere velis,
<verg. aen. 4.588>	litoraque et vacuos sensit sine remige portus,
<verg. aen. 4.589>	terque quaterque manu pectus percussa decorum,
<verg. aen. 4.590>	flaventesque abscissa comas, "Pro Iuppiter, ibit
<verg. aen. 4.591>	hic" ait "et nostris inluserit advena regnis?
<verg. aen. 4.592>	Non arma expedient, totaque ex urbe sequentur,
<verg. aen. 4.593>	deripientque rates alii navalibus? Ite,
<verg. aen. 4.594>	ferte citi flammas, date vela, impellite remos!---
<verg. aen. 4.595>	Quid loquor, aut ubi sum? Quae mentem insania mutat?
<verg. aen. 4.596>	Infelix Dido, nunc te facta impia tangunt.
<verg. aen. 4.597>	Tum decuit, cum sceptra dabas.---En dextra fidesque,
<verg. aen. 4.598>	quem secum patrios aiunt portare Penates,
<verg. aen. 4.599>	quem subiisse umeris confectum aetate parentem!
<verg. aen. 4.600>	Non potui abreptum divellere corpus, et undis
<verg. aen. 4.601>	spargere? Non socios, non ipsum absumere ferro
<verg. aen. 4.602>	Ascanium, patriisque epulandum ponere mensis?---
<verg. aen. 4.603>	Verum anceps pugnae fuerat fortuna:---fuisset.
<verg. aen. 4.604>	Quem metui moritura? Faces in castra tulissem,
<verg. aen. 4.605>	implessemque foros flammis, natumque patremque
<verg. aen. 4.606>	cum genere extinxem, memet super ipsa dedissem.
<verg. aen. 4.607>	"Sol, qui terrarum flammis opera omnia lustras,
<verg. aen. 4.608>	tuque harum interpres curarum et conscia Iuno,
<verg. aen. 4.609>	nocturnisque Hecate triviis ululata per urbes,
<verg. aen. 4.610>	et Dirae ultrices, et di morientis Elissae,
<verg. aen. 4.611>	accipite haec, meritumque malis advertite numen,
<verg. aen. 4.612>	et nostras audite preces. Si tangere portus
<verg. aen. 4.613>	infandum caput ac terris adnare necesse est,
<verg. aen. 4.614>	et sic fata Iovis poscunt, hic terminus haeret:
<verg. aen. 4.615>	at bello audacis populi vexatus et armis,
<verg. aen. 4.616>	finibus extorris, complexu avulsus Iuli,
<verg. aen. 4.617>	auxilium imploret, videatque indigna suorum
<verg. aen. 4.618>	funera; nec, cum se sub leges pacis iniquae
<verg. aen. 4.619>	tradiderit, regno aut optata luce fruatur,
<verg. aen. 4.620>	sed cadat ante diem, mediaque inhumatus harena.
<verg. aen. 4.621>	Haec precor, hanc vocem extremam cum sanguine fundo.
<verg. aen. 4.622>	Tum vos, o Tyrii, stirpem et genus omne futurum
<verg. aen. 4.623>	exercete odiis, cinerique haec mittite nostro
<verg. aen. 4.624>	munera. Nullus amor populis, nec foedera sunto.
<verg. aen. 4.625>	Exoriare aliquis nostris ex ossibus ultor,
<verg. aen. 4.626>	qui face Dardanios ferroque sequare colonos,
<verg. aen. 4.627>	nunc, olim, quocumque dabunt se tempore vires.
<verg. aen. 4.628>	Litora litoribus contraria, fluctibus undas
<verg. aen. 4.629>	imprecor, arma armis; pugnent ipsique nepotesque."
<verg. aen. 4.630>	Haec ait, et partis animum versabat in omnis,
<verg. aen. 4.631>	invisam quaerens quam primum abrumpere lucem.
<verg. aen. 4.632>	Tum breviter Barcen nutricem adfata Sychaei;
<verg. aen. 4.633>	namque suam patria antiqua cinis ater habebat:
<verg. aen. 4.634>	"Annam cara mihi nutrix huc siste sororem;
<verg. aen. 4.635>	dic corpus properet fluviali spargere lympha,
<verg. aen. 4.636>	et pecudes secum et monstrata piacula ducat:
<verg. aen. 4.637>	sic veniat; tuque ipsa pia tege tempora vitta.
<verg. aen. 4.638>	Sacra Iovi Stygio, quae rite incepta paravi,
<verg. aen. 4.639>	perficere est animus, finemque imponere curis,
<verg. aen. 4.640>	Dardaniique rogum capitis permittere flammae."
<verg. aen. 4.641>	Sic ait: illa gradum studio celerabat anili.
<verg. aen. 4.642>	At trepida, et coeptis immanibus effera Dido,
<verg. aen. 4.643>	sanguineam volvens aciem, maculisque trementis
<verg. aen. 4.644>	interfusa genas, et pallida morte futura,
<verg. aen. 4.645>	interiora domus inrumpit limina, et altos
<verg. aen. 4.646>	conscendit furibunda rogos, ensemque recludit
<verg. aen. 4.647>	Dardanium, non hos quaesitum munus in usus.
<verg. aen. 4.648>	Hic, postquam Iliacas vestes notumque cubile
<verg. aen. 4.649>	conspexit, paulum lacrimis et mente morata,
<verg. aen. 4.650>	incubuitque toro, dixitque novissima verba:
<verg. aen. 4.651>	"Dulces exuviae, dum fata deusque sinebant,
<verg. aen. 4.652>	accipite hanc animam, meque his exsolvite curis.
<verg. aen. 4.653>	Vixi, et, quem dederat cursum fortuna, peregi,
<verg. aen. 4.654>	et nunc magna mei sub terras ibit imago.
<verg. aen. 4.655>	Urbem praeclaram statui; mea moenia vidi;
<verg. aen. 4.656>	ulta virum, poenas inimico a fratre recepi;
<verg. aen. 4.657>	felix, heu nimium felix, si litora tantum
<verg. aen. 4.658>	numquam Dardaniae tetigissent nostra carinae!"
<verg. aen. 4.659>	Dixit, et, os impressa toro, "Moriemur inultae,
<verg. aen. 4.660>	sed moriamur" ait. "Sic, sic iuvat ire sub umbras:
<verg. aen. 4.661>	Hauriat hunc oculis ignem crudelis ab alto
<verg. aen. 4.662>	Dardanus, et nostrae secum ferat omina mortis."
<verg. aen. 4.663>	Dixerat; atque illam media inter talia ferro
<verg. aen. 4.664>	conlapsam aspiciunt comites, ensemque cruore
<verg. aen. 4.665>	spumantem, sparsasque manus. It clamor ad alta
<verg. aen. 4.666>	atria; concussam bacchatur Fama per urbem.
<verg. aen. 4.667>	Lamentis gemituque et femineo ululatu
<verg. aen. 4.668>	tecta fremunt; resonat magnis plangoribus aether,
<verg. aen. 4.669>	non aliter, quam si immissis ruat hostibus omnis
<verg. aen. 4.670>	Karthago aut antiqua Tyros, flammaeque furentes
<verg. aen. 4.671>	culmina perque hominum volvantur perque deorum.
<verg. aen. 4.672>	Audiit exanimis, trepidoque exterrita cursu
<verg. aen. 4.673>	unguibus ora soror foedans et pectora pugnis
<verg. aen. 4.674>	per medios ruit, ac morientem nomine clamat:
<verg. aen. 4.675>	"Hoc illud, germana, fuit? Me fraude petebas?
<verg. aen. 4.676>	Hoc rogus iste mihi, hoc ignes araeque parabant?
<verg. aen. 4.677>	Quid primum deserta querar? Comitemne sororem
<verg. aen. 4.678>	sprevisti moriens? Eadem me ad fata vocasses:
<verg. aen. 4.679>	idem ambas ferro dolor, atque eadem hora tulisset.
<verg. aen. 4.680>	His etiam struxi manibus, patriosque vocavi
<verg. aen. 4.681>	voce deos, sic te ut posita crudelis abessem?
<verg. aen. 4.682>	Exstinxti te meque, soror, populumque patresque
<verg. aen. 4.683>	Sidonios urbemque tuam. Date volnera lymphis
<verg. aen. 4.684>	abluam, et, extremus si quis super halitus errat,
<verg. aen. 4.685>	ore legam." Sic fata, gradus evaserat altos,
<verg. aen. 4.686>	semianimemque sinu germanam amplexa fovebat
<verg. aen. 4.687>	cum gemitu, atque atros siccabat veste cruores.
<verg. aen. 4.688>	Illa, graves oculos conata attollere, rursus
<verg. aen. 4.689>	deficit; infixum stridit sub pectore vulnus.
<verg. aen. 4.690>	Ter sese attollens cubitoque adnixa levavit;
<verg. aen. 4.691>	ter revoluta toro est, oculisque errantibus alto
<verg. aen. 4.692>	quaesivit caelo lucem, ingemuitque reperta.
<verg. aen. 4.693>	Tum Iuno omnipotens, longum miserata dolorem
<verg. aen. 4.694>	difficilisque obitus, Irim demisit Olympo,
<verg. aen. 4.695>	quae luctantem animam nexosque resolveret artus.
<verg. aen. 4.696>	Nam quia nec fato, merita nec morte peribat,
<verg. aen. 4.697>	sed misera ante diem, subitoque accensa furore,
<verg. aen. 4.698>	nondum illi flavum Proserpina vertice crinem
<verg. aen. 4.699>	abstulerat, Stygioque caput damnaverat Orco.
<verg. aen. 4.700>	Ergo Iris croceis per caelum roscida pennis,
<verg. aen. 4.701>	mille trahens varios adverso sole colores,
<verg. aen. 4.702>	devolat, et supra caput adstitit: "Hunc ego Diti
<verg. aen. 4.703>	sacrum iussa fero, teque isto corpore solvo."
<verg. aen. 4.704>	Sic ait, et dextra crinem secat: omnis et una
<verg. aen. 4.705>	dilapsus calor, atque in ventos vita recessit.


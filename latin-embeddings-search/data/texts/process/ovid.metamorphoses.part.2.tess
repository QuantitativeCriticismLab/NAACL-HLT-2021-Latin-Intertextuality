<ov. met. 2.1>	Regia Solis erat sublimibus alta columnis,
<ov. met. 2.2>	clara micante auro flammasque imitante pyropo:
<ov. met. 2.3>	cuius ebur nitidum fastigia summa tegebat,
<ov. met. 2.4>	argenti bifores radiabant lumine valvae.
<ov. met. 2.5>	Materiam superabat opus: nam Mulciber illic
<ov. met. 2.6>	aequora caelarat medias cingentia terras,
<ov. met. 2.7>	terrarumque orbem, caelumque quod inminet orbi.
<ov. met. 2.8>	Caeruleos habet unda deos, Tritona canorum
<ov. met. 2.9>	Proteaque ambiguum, balaenarumque prementem
<ov. met. 2.10>	Aegaeona suis inmania terga lacertis,
<ov. met. 2.11>	Doridaque et natas, quarum pars nare videtur,
<ov. met. 2.12>	pars in mole sedens virides siccare capillos,
<ov. met. 2.13>	pisce vehi quaedam: facies non omnibus una,
<ov. met. 2.14>	non diversa tamen, qualem decet esse sororum.
<ov. met. 2.15>	Terra viros urbesque gerit silvasque ferasque
<ov. met. 2.16>	fluminaque et nymphas et cetera numina ruris.
<ov. met. 2.17>	Haec super imposita est caeli fulgentis imago
<ov. met. 2.18>	signaque sex foribus dextris totidemque sinistris.
<ov. met. 2.19>	Quo simul acclivi Clymeneia limite proles
<ov. met. 2.20>	venit et intravit dubitati tecta parentis,
<ov. met. 2.21>	protinus ad patrios sua fert vestigia vultus
<ov. met. 2.22>	consistitque procul: neque enim propiora ferebat
<ov. met. 2.23>	lumina. Purpurea velatus veste sedebat
<ov. met. 2.24>	in solio Phoebus claris lucente smaragdis.
<ov. met. 2.25>	A dextra laevaque Dies et Mensis et Annus
<ov. met. 2.26>	Saeculaque et positae spatiis aequalibus Horae
<ov. met. 2.27>	Verque novum stabat cinctum florente corona,
<ov. met. 2.28>	stabat nuda Aestas et spicea serta gerebat,
<ov. met. 2.29>	stabat et Autumnus, calcatis sordidus uvis,
<ov. met. 2.30>	et glacialis Hiems, canos hirsuta capillos.
<ov. met. 2.31>	Inde loco medius rerum novitate paventem
<ov. met. 2.32>	Sol oculis iuvenem, quibus adspicit omnia, vidit
<ov. met. 2.33>	"quae" que "viae tibi causa? quid hac" ait "arce petisti,
<ov. met. 2.34>	progenies, Phaethon, haud infitianda parenti?"
<ov. met. 2.35>	Ille refert "o lux inmensi publica mundi,
<ov. met. 2.36>	Phoebe pater, si das usum mihi nominis huius
<ov. met. 2.37>	nec falsa Clymene culpam sub imagine celat,
<ov. met. 2.38>	pignera da, genitor, per quae tua vera propago
<ov. met. 2.39>	credar, et hunc animis errorem detrahe nostris."
<ov. met. 2.40>	Dixerat: at genitor circum caput omne micantes
<ov. met. 2.41>	deposuit radios propiusque accedere iussit;
<ov. met. 2.42>	amplexuque dato "nec tu meus esse negari
<ov. met. 2.43>	dignus es, et Clymene veros" ait "edidit ortus.
<ov. met. 2.44>	Quoque minus dubites, quodvis pete munus, ut illud
<ov. met. 2.45>	me tribuente feras. Promissis testis adesto
<ov. met. 2.46>	dis iuranda palus, oculis incognita nostris."
<ov. met. 2.47>	Vix bene desierat, currus rogat ille paternos
<ov. met. 2.48>	inque diem alipedum ius et moderamen equorum.
<ov. met. 2.49>	Paenituit iurasse patrem. Qui terque quaterque
<ov. met. 2.50>	concutiens inlustre caput "temeraria" dixit
<ov. met. 2.51>	vox mea facta tua est. Utinam promissa liceret
<ov. met. 2.52>	non dare! confiteor, solum hoc tibi, nate, negarem.
<ov. met. 2.53>	Dissuadere licet. Non est tua tuta voluntas.
<ov. met. 2.54>	Magna petis, Phaethon, et quae nec viribus istis
<ov. met. 2.55>	munera conveniant nec tam puerilibus annis.
<ov. met. 2.56>	Sors tua mortalis, non est mortale quod optas.
<ov. met. 2.57>	Plus etiam, quam quod superis contingere possit,
<ov. met. 2.58>	nescius adfectas. Placeat sibi quisque licebit,
<ov. met. 2.59>	non tamen ignifero quisquam consistere in axe
<ov. met. 2.60>	me valet excepto. Vasti quoque rector Olympi,
<ov. met. 2.61>	qui fera terribili iaculatur fulmina dextra,
<ov. met. 2.62>	non agat hos currus: et quid Iove maius habemus?
<ov. met. 2.63>	Ardua prima via est et qua vix mane recentes
<ov. met. 2.64>	enitantur equi: medio est altissima caelo,
<ov. met. 2.65>	unde mare et terras ipsi mihi saepe videre
<ov. met. 2.66>	fit timor, et pavida trepidat formidine pectus.
<ov. met. 2.67>	Ultima prona via est et eget moderamine certo:
<ov. met. 2.68>	tunc etiam quae me subiectis excipit undis,
<ov. met. 2.69>	ne ferar in praeceps, Tethys solet ipsa vereri.
<ov. met. 2.70>	Adde quod adsidua rapitur vertigine caelum
<ov. met. 2.71>	sideraque alta trahit celerique volumine torquet.
<ov. met. 2.72>	Nitor in adversum, nec me, qui cetera, vincit
<ov. met. 2.73>	impetus, et rapido contrarius evehor orbi.
<ov. met. 2.74>	Finge datos currus:  quid ages? poterisne rotatis
<ov. met. 2.75>	obvius ire polis, ne te citus auferat axis?
<ov. met. 2.76>	Forsitan et lucos illic urbesque deorum
<ov. met. 2.77>	concipias animo delubraque ditia donis
<ov. met. 2.78>	esse? per insidias iter est formasque ferarum.
<ov. met. 2.79>	Utque viam teneas nulloque errore traharis,
<ov. met. 2.80>	per tamen adversi gradieris cornua tauri
<ov. met. 2.81>	Haemoniosque arcus violentique ora leonis
<ov. met. 2.82>	saevaque circuitu curvantem bracchia longo
<ov. met. 2.83>	scorpion atque aliter curvantem bracchia cancrum.
<ov. met. 2.84>	Nec tibi quadrupedes animosos ignibus illis,
<ov. met. 2.85>	quos in pectore habent, quos ore et naribus efflant,
<ov. met. 2.86>	in promptu regere est: vix me patiuntur, ubi acres
<ov. met. 2.87>	incaluere animi, cervixque repugnat habenis.
<ov. met. 2.88>	At tu, funesti ne sim tibi muneris auctor,
<ov. met. 2.89>	nate, cave, dum resque sinit, tua corrige vota.
<ov. met. 2.90>	Scilicet ut nostro genitum te sanguine credas,
<ov. met. 2.91>	pignera certa petis? do pignera certa timendo
<ov. met. 2.92>	et patrio pater esse metu probor. Adspice vultus
<ov. met. 2.93>	ecce meos; utinamque oculos in pectora posses
<ov. met. 2.94>	inserere et patrias intus deprendere curas!
<ov. met. 2.95>	Denique quidquid habet dives, circumspice, mundus,
<ov. met. 2.96>	eque tot ac tantis caeli terraeque marisque
<ov. met. 2.97>	posce bonis aliquid: nullam patiere repulsam.
<ov. met. 2.98>	Deprecor hoc unum, quod vero nomine poena,
<ov. met. 2.99>	non honor est: poenam, Phaethon, pro munere poscis.
<ov. met. 2.100>	Quid mea colla tenes blandis, ignare, lacertis?
<ov. met. 2.101>	ne dubita, dabitur (Stygias iuravimus undas)
<ov. met. 2.102>	quodcumque optaris:  sed tu sapientius opta."
<ov. met. 2.103>	Finierat monitus: dictis tamen ille repugnat
<ov. met. 2.104>	propositumque premit flagratque cupidine currus.
<ov. met. 2.105>	Ergo qua licuit genitor cunctatus ad altos
<ov. met. 2.106>	deducit iuvenem, Vulcania munera, currus.
<ov. met. 2.107>	Aureus axis erat, temo aureus, aurea summae
<ov. met. 2.108>	curvatura rotae, radiorum argenteus ordo;
<ov. met. 2.109>	per iuga chrysolithi positaeque ex ordine gemmae
<ov. met. 2.110>	clara repercusso reddebant lumina Phoebo.
<ov. met. 2.111>	Dumque ea magnanimus Phaethon miratur opusque
<ov. met. 2.112>	perspicit, ecce vigil nitido patefecit ab ortu
<ov. met. 2.113>	purpureas Aurora fores et plena rosarum
<ov. met. 2.114>	atria. Diffugiunt stellae, quarum agmina cogit
<ov. met. 2.115>	Lucifer et caeli statione novissimus exit.
<ov. met. 2.116>	Quem petere ut terras mundumque rubescere vidit
<ov. met. 2.117>	cornuaque extremae velut evanescere lunae,
<ov. met. 2.118>	iungere equos Titan velocibus imperat Horis.
<ov. met. 2.119>	Iussa deae celeres peragunt, ignemque vomentes,
<ov. met. 2.120>	ambrosiae suco saturos, praesepibus altis
<ov. met. 2.121>	quadrupedes ducunt adduntque sonantia frena.
<ov. met. 2.122>	Tum pater ora sui sacro medicamine nati
<ov. met. 2.123>	contigit et rapidae fecit patientia flammae
<ov. met. 2.124>	imposuitque comae radios, praesagaque luctus
<ov. met. 2.125>	pectore sollicito repetens suspiria dixit:
<ov. met. 2.126>	"Si potes his saltem monitis parere parentis,
<ov. met. 2.127>	parce, puer, stimulis et fortius utere loris:
<ov. met. 2.128>	sponte sua properant; labor est inhibere volentes.
<ov. met. 2.129>	Nec tibi directos placeat via quinque per arcus:
<ov. met. 2.130>	sectus in obliquum est lato curvamine limes,
<ov. met. 2.131>	zonarumque trium contentus fine polumque
<ov. met. 2.132>	effugit australem iunctamque aquilonibus arcton.
<ov. met. 2.133>	Hac sit iter: manifesta rotae vestigia cernes.
<ov. met. 2.134>	Utque ferant aequos et caelum et terra calores,
<ov. met. 2.135>	nec preme nec summum molire per aethera currum.
<ov. met. 2.136>	Altius egressus caelestia tecta cremabis,
<ov. met. 2.137>	inferius terras: medio tutissimus ibis.
<ov. met. 2.138>	Neu te dexterior tortum declinet ad anguem,
<ov. met. 2.139>	neve sinisterior pressam rota ducat ad aram:
<ov. met. 2.140>	inter utrumque tene. Fortunae cetera mando,
<ov. met. 2.141>	quae iuvet et melius quam tu tibi, consulat opto.
<ov. met. 2.142>	Dum loquor, Hesperio positas in litore metas
<ov. met. 2.143>	umida nox tetigit. Non est mora libera nobis:
<ov. met. 2.144>	poscimur: effulget tenebris aurora fugatis.
<ov. met. 2.145>	Corripe lora manu, vel, si mutabile pectus
<ov. met. 2.146>	est tibi, consiliis, non curribus utere nostris,
<ov. met. 2.147>	dum potes et solidis etiamnunc sedibus adstas
<ov. met. 2.148>	dumque male optatos nondum premis inscius axes.
<ov. met. 2.149>	Quae tutus spectes, sine me dare lumina terris!"
<ov. met. 2.150>	Occupat ille levem iuvenali corpore currum,
<ov. met. 2.151>	statque super manibusque datas contingere habenas
<ov. met. 2.152>	gaudet et invito grates agit inde parenti.
<ov. met. 2.153>	Interea volucres Pyrois et Eous et Aethon,
<ov. met. 2.154>	Solis equi, quartusque Phlegon, hinnitibus auras
<ov. met. 2.155>	flammiferis implent pedibusque repagula pulsant.
<ov. met. 2.156>	Quae postquam Tethys, fatorum ignara nepotis
<ov. met. 2.157>	reppulit, et facta est inmensi copia caeli,
<ov. met. 2.158>	corripuere viam pedibusque per aera motis
<ov. met. 2.159>	obstantes scindunt nebulas pennisque levati
<ov. met. 2.160>	praetereunt ortos isdem de partibus Euros.
<ov. met. 2.161>	Sed leve pondus erat, nec quod cognoscere possent
<ov. met. 2.162>	Solis equi, solitaque iugum gravitate carebat;
<ov. met. 2.163>	utque labant curvae iusto sine pondere naves
<ov. met. 2.164>	perque mare instabiles nimia levitate feruntur,
<ov. met. 2.165>	sic onere adsueto vacuus dat in aera saltus
<ov. met. 2.166>	succutiturque alte similisque est currus inani.
<ov. met. 2.167>	Quod simulac sensere, ruunt tritumque relinquunt
<ov. met. 2.168>	quadriiugi spatium, nec quo prius ordine currunt.
<ov. met. 2.169>	Ipse pavet nec qua commissas flectat habenas,
<ov. met. 2.170>	nec scit, qua sit iter; nec, si sciat, imperet illis.
<ov. met. 2.171>	Tum primum radiis gelidi caluere triones
<ov. met. 2.172>	et vetito frustra temptarunt aequore tingi,
<ov. met. 2.173>	quaeque polo posita est glaciali proxima serpens,
<ov. met. 2.174>	frigore pigra prius nec formidabilis ulli,
<ov. met. 2.175>	incaluit sumpsitque novas fervoribus iras.
<ov. met. 2.176>	Te quoque turbatum memorant fugisse, Boote,
<ov. met. 2.177>	quamvis tardus eras et te tua plaustra tenebant.
<ov. met. 2.178>	Ut vero summo despexit ab aethere terras
<ov. met. 2.179>	infelix Phaethon penitus penitusque iacentes,
<ov. met. 2.180>	palluit et subito genua intremuere timore,
<ov. met. 2.181>	suntque oculis tenebrae per tantum lumen obortae.
<ov. met. 2.182>	Et iam mallet equos numquam tetigisse paternos,
<ov. met. 2.183>	iam cognosse genus piget et valuisse rogando,
<ov. met. 2.184>	iam Meropis dici cupiens ita fertur, ut acta
<ov. met. 2.185>	praecipiti pinus borea, cui victa remisit
<ov. met. 2.186>	frena suus rector, quam dis votisque reliquit.
<ov. met. 2.187>	Quid faciat? multum caeli post terga relictum,
<ov. met. 2.188>	ante oculos plus est! animo metitur utrumque,
<ov. met. 2.189>	et modo quos illi fatum contingere non est,
<ov. met. 2.190>	prospicit occasus, interdum respicit ortus:
<ov. met. 2.191>	quidque agat ignarus stupet et nec frena remittit
<ov. met. 2.192>	nec retinere valet nec nomina novit equorum.
<ov. met. 2.193>	Sparsa quoque in vario passim miracula caelo
<ov. met. 2.194>	vastarumque videt trepidus simulacra ferarum.
<ov. met. 2.195>	Est locus, in geminos ubi bracchia concavat arcus
<ov. met. 2.196>	scorpius et cauda flexisque utrimque lacertis
<ov. met. 2.197>	porrigit in spatium signorum membra duorum.
<ov. met. 2.198>	Hunc puer ut nigri madidum sudore veneni
<ov. met. 2.199>	vulnera curvata minitantem cuspide vidit,
<ov. met. 2.200>	mentis inops gelida formidine lora remisit.
<ov. met. 2.201>	Quae postquam summum tetigere iacentia tergum,
<ov. met. 2.202>	exspatiantur equi, nulloque inhibente per auras
<ov. met. 2.203>	ignotae regionis eunt, quaque impetus egit,
<ov. met. 2.204>	hac sine lege ruunt altoque sub aethere fixis
<ov. met. 2.205>	incursant stellis rapiuntque per avia currum.
<ov. met. 2.206>	Et modo summa petunt, modo per declive viasque
<ov. met. 2.207>	praecipites spatio terrae propiore feruntur.
<ov. met. 2.208>	Inferiusque suis fraternos currere Luna
<ov. met. 2.209>	admiratur equos, ambustaque nubila fumant;
<ov. met. 2.210>	corripitur flammis ut quaeque altissima, tellus
<ov. met. 2.211>	fissaque agit rimas et sucis aret ademptis.
<ov. met. 2.212>	Pabula canescunt, cum frondibus uritur arbor,
<ov. met. 2.213>	materiamque suo praebet seges arida damno.
<ov. met. 2.214>	Parva queror: magnae pereunt cum moenibus urbes,
<ov. met. 2.215>	cumque suis totas populis incendia gentes
<ov. met. 2.216>	in cinerem vertunt. Silvae cum montibus ardent,
<ov. met. 2.217>	ardet Athos Taurusque Cilix et Tmolus et Oete
<ov. met. 2.218>	et tum sicca, prius creberrima fontibus, Ide,
<ov. met. 2.219>	virgineusque Helicon et nondum Oeagrius Haemus;
<ov. met. 2.220>	ardet in inmensum geminatis ignibus Aetna
<ov. met. 2.221>	Parnasusque biceps et Eryx et Cynthus et Othrys,
<ov. met. 2.222>	et tandem nivibus Rhodope caritura, Mimasque
<ov. met. 2.223>	Dindymaque et Mycale natusque ad sacra Cithaeron.
<ov. met. 2.224>	Nec prosunt Scythiae sua frigora: Caucasus ardet
<ov. met. 2.225>	Ossaque cum Pindo maiorque ambobus Olympus
<ov. met. 2.226>	aeriaeque Alpes et nubifer Appenninus.
<ov. met. 2.227>	Tum vero Phaethon cunctis e partibus orbem
<ov. met. 2.228>	adspicit accensum nec tantos sustinet aestus,
<ov. met. 2.229>	ferventesque auras velut e fornace profunda
<ov. met. 2.230>	ore trahit currusque suos candescere sentit;
<ov. met. 2.231>	et neque iam cineres eiectatamque favillam
<ov. met. 2.232>	ferre potest calidoque involvitur undique fumo,
<ov. met. 2.233>	quoque eat, aut ubi sit, picea caligine tectus
<ov. met. 2.234>	nescit et arbitrio volucrum raptatur equorum.
<ov. met. 2.235>	Sanguine tum credunt in corpora summa vocato
<ov. met. 2.236>	Aethiopum populos nigrum traxisse colorem.
<ov. met. 2.237>	Tum facta est Libye raptis umoribus aestu
<ov. met. 2.238>	arida, tum nymphae passis fontesque lacusque
<ov. met. 2.239>	deflevere comis: quaerit Boeotia Dircen,
<ov. met. 2.240>	Argos Amymonen, Ephyre Pirenidas undas.
<ov. met. 2.241>	Nec sortita loco distantes flumina ripas
<ov. met. 2.242>	tuta manent: mediis Tanais fumavit in undis
<ov. met. 2.243>	Peneusque senex Teuthranteusque Caicus
<ov. met. 2.244>	et celer Ismenos cum Phegiaco Erymantho
<ov. met. 2.245>	arsurusque iterum Xanthus flavusque Lycormas,
<ov. met. 2.246>	quique recurvatis ludit Maeandrus in undis.
<ov. met. 2.247>	Mygdoniusque Melas et Taenarius Eurotas.
<ov. met. 2.248>	Arsit et Euphrates Babylonius, arsit Orontes
<ov. met. 2.249>	Thermodonque citus Gangesque et Phasis et Hister.
<ov. met. 2.250>	Aestuat Alpheus, ripae Spercheides ardent,
<ov. met. 2.251>	quodque suo Tagus amne vehit, fluit ignibus aurum,
<ov. met. 2.252>	et quae Maeonias celebrabant carmine ripas
<ov. met. 2.253>	flumineae volucres, medio caluere Caystro.
<ov. met. 2.254>	Nilus in extremum fugit perterritus orbem
<ov. met. 2.255>	occuluitque caput, quod adhuc latet: ostia septem
<ov. met. 2.256>	pulverulenta vacant, septem sine flumine valles.
<ov. met. 2.257>	Fors eadem Ismarios Hebrum cum Strymone siccat
<ov. met. 2.258>	Hesperiosque amnes Rhenum Rhodanumque Padumque,
<ov. met. 2.259>	cuique fuit rerum promissa potentia, Thybrin.
<ov. met. 2.260>	Dissilit omne solum, penetratque in Tartara rimis
<ov. met. 2.261>	lumen et infernum terret cum coniuge regem.
<ov. met. 2.262>	Et mare contrahitur, siccaeque est campus harenae
<ov. met. 2.263>	quod modo pontus erat: quosque altum texerat aequor,
<ov. met. 2.264>	exsistunt montes et sparsas Cycladas augent.
<ov. met. 2.265>	Ima petunt pisces, nec se super aequora curvi
<ov. met. 2.266>	tollere consuetas audent delphines in auras;
<ov. met. 2.267>	corpora phocarum summo resupina profundo
<ov. met. 2.268>	exanimata natant. Ipsum quoque Nerea fama est
<ov. met. 2.269>	Doridaque et natas tepidis latuisse sub antris.
<ov. met. 2.270>	Ter Neptunus aquis cum torvo bracchia vultu
<ov. met. 2.271>	exserere ausus erat, ter non tulit aeris ignes.
<ov. met. 2.272>	Alma tamen Tellus, ut erat circumdata ponto,
<ov. met. 2.273>	inter aquas pelagi contractosque undique fontes,
<ov. met. 2.274>	qui se condiderant in opacae viscera matris,
<ov. met. 2.275>	sustulit oppressos collo tenus arida vultus
<ov. met. 2.276>	opposuitque manum fronti magnoque tremore
<ov. met. 2.277>	omnia concutiens paulum subsedit et infra
<ov. met. 2.278>	quam solet esse fuit, siccaque ita voce locuta est:
<ov. met. 2.279>	"Si placet hoc, meruique, quid o tua fulmina cessant,
<ov. met. 2.280>	summe deum? liceat periturae viribus ignis
<ov. met. 2.281>	igne perire tuo clademque auctore levare.
<ov. met. 2.282>	Vix equidem fauces haec ipsa in verba resolvo"
<ov. met. 2.283>	(presserat ora vapor): "tostos en adspice crines
<ov. met. 2.284>	inque oculis tantum, tantum super ora favillae.
<ov. met. 2.285>	Hosne mihi fructus, hunc fertilitatis honorem
<ov. met. 2.286>	officiique refers, quod adunci vulnera aratri
<ov. met. 2.287>	rastrorumque fero totoque exerceor anno,
<ov. met. 2.288>	quod pecori frondes, alimentaque mitia, fruges,
<ov. met. 2.289>	humano generi, vobis quoque tura ministro?
<ov. met. 2.290>	Sed tamen exitium fac me meruisse: quid undae,
<ov. met. 2.291>	quid meruit frater? cur illi tradita sorte
<ov. met. 2.292>	aequora decrescunt et ab aethere longius absunt?
<ov. met. 2.293>	Quodsi nec fratris nec te mea gratia tangit,
<ov. met. 2.294>	at caeli miserere tui. Circumspice utrumque,
<ov. met. 2.295>	fumat uterque polus. Quos si vitiaverit ignis,
<ov. met. 2.296>	atria vestra ruent. Atlas en ipse laborat
<ov. met. 2.297>	vixque suis umeris candentem sustinet axem.
<ov. met. 2.298>	Si freta, si terrae pereunt, si regia caeli,
<ov. met. 2.299>	in chaos antiquum confundimur. Eripe flammis,
<ov. met. 2.300>	siquid adhuc superest, et rerum consule summae."
<ov. met. 2.301>	Dixerat haec Tellus: neque enim tolerare vaporem
<ov. met. 2.302>	ulterius potuit nec dicere plura: suumque
<ov. met. 2.303>	rettulit os in se propioraque manibus antra.
<ov. met. 2.304>	At pater omnipotens, superos testatus et ipsum,
<ov. met. 2.305>	qui dederat currus, nisi opem ferat, omnia fato
<ov. met. 2.306>	interitura gravi, summam petit arduus arcem,
<ov. met. 2.307>	unde solet nubes latis inducere terris,
<ov. met. 2.308>	unde movet tonitrus vibrataque fulmina iactat.
<ov. met. 2.309>	Sed neque quas posset terris inducere nubes
<ov. met. 2.310>	tunc habuit, nec quos caelo demitteret imbres.
<ov. met. 2.311>	Intonat et dextra libratum fulmen ab aure
<ov. met. 2.312>	misit in aurigam pariterque animaque rotisque
<ov. met. 2.313>	expulit et saevis compescuit ignibus ignes.
<ov. met. 2.314>	Consternantur equi et saltu in contraria facto
<ov. met. 2.315>	colla iugo eripiunt abruptaque lora relinquunt.
<ov. met. 2.316>	Illic frena iacent, illic temone revulsus
<ov. met. 2.317>	axis, in hac radii fractarum parte rotarum,
<ov. met. 2.318>	sparsaque sunt late laceri vestigia currus.
<ov. met. 2.319>	At Phaethon rutilos flamma populante capillos,
<ov. met. 2.320>	volvitur in praeceps longoque per aera tractu
<ov. met. 2.321>	fertur, ut interdum de caelo stella sereno
<ov. met. 2.322>	etsi non cecidit, potuit cecidisse videri.
<ov. met. 2.323>	Quem procul a patria diverso maximus orbe
<ov. met. 2.324>	excipit Eridanus fumantiaque abluit ora.
<ov. met. 2.325>	Naides Hesperiae trifida fumantia flamma
<ov. met. 2.326>	corpora dant tumulo, signant quoque carmine saxum:
<ov. met. 2.327>	HIC SITUS EST PHAETHON, CURRUS AURIGA PATERNI:
<ov. met. 2.328>	QUEM SI NON TENUIT, MAGNIS TAMEN EXCIDIT AUSIS.
<ov. met. 2.329>	Nam pater obductos, luctu miserabilis aegro
<ov. met. 2.330>	condiderat vultus: et, si modo credimus, unum
<ov. met. 2.331>	isse diem sine sole ferunt: incendia lumen
<ov. met. 2.332>	praebebant aliquisque malo fuit usus in illo.
<ov. met. 2.333>	At Clymene postquam dixit quaecumque fuerunt
<ov. met. 2.334>	in tantis dicenda malis, lugubris et amens
<ov. met. 2.335>	et laniata sinus totum percensuit orbem,
<ov. met. 2.336>	exanimesque artus primo, mox ossa requirens
<ov. met. 2.337>	repperit (ossa tamen peregrina condita ripa!),
<ov. met. 2.338>	incubuitque loco nomenque in marmore lectum
<ov. met. 2.339>	perfudit lacrimis et aperto pectore fovit.
<ov. met. 2.340>	Nec minus Heliades lugent et inania morti
<ov. met. 2.341>	munera dant lacrimas, et caesae pectora palmis
<ov. met. 2.342>	non auditurum miseras Phaethonta querellas
<ov. met. 2.343>	nocte dieque vocant adsternunturque sepulcro.
<ov. met. 2.344>	Luna quater iunctis implerat cornibus orbem:
<ov. met. 2.345>	illae more suo (nam morem fecerat usus)
<ov. met. 2.346>	plangorem dederant. E quis Phaethusa, sororum
<ov. met. 2.347>	maxima, cum vellet terra procumbere, questa est
<ov. met. 2.348>	deriguisse pedes. Ad quam conata venire
<ov. met. 2.349>	candida Lampetie subita radice retenta est.
<ov. met. 2.350>	Tertia cum crinem manibus laniare pararet,
<ov. met. 2.351>	avellit frondes; haec stipite crura teneri,
<ov. met. 2.352>	illa dolet fieri longos sua bracchia ramos.
<ov. met. 2.353>	Dumque ea mirantur, complectitur inguina cortex,
<ov. met. 2.354>	perque gradus uterum pectusque umerosque manusque
<ov. met. 2.355>	ambit et exstabant tantum ora vocantia matrem.
<ov. met. 2.356>	Quid faciat mater, nisi, quo trahat impetus illam,
<ov. met. 2.357>	huc eat atque illuc, et, dum licet, oscula iungat?
<ov. met. 2.358>	Non satis est; truncis avellere corpora temptat,
<ov. met. 2.359>	et teneros manibus ramos abrumpit; at inde
<ov. met. 2.360>	sanguineae manant, tamquam de vulnere, guttae.
<ov. met. 2.361>	"Parce, precor, mater", quaecumque est saucia, clamat,
<ov. met. 2.362>	"parce, precor: nostrum laceratur in arbore corpus.
<ov. met. 2.363>	iamque vale" ---cortex in verba novissima venit.
<ov. met. 2.364>	Inde fluunt lacrimae, stillataque sole rigescunt
<ov. met. 2.365>	de ramis electra novis, quae lucidus amnis
<ov. met. 2.366>	excipit et nuribus mittit gestanda Latinis.
<ov. met. 2.367>	Adfuit huic monstro proles Stheneleia Cycnus,
<ov. met. 2.368>	qui tibi materno quamvis a sanguine iunctus,
<ov. met. 2.369>	mente tamen, Phaethon, propior fuit. Ille relicto
<ov. met. 2.370>	(nam Ligurum populos et magnas rexerat urbes)
<ov. met. 2.371>	imperio ripas virides amnemque querellis
<ov. met. 2.372>	Eridanum implerat silvamque sororibus auctam,
<ov. met. 2.373>	cum vox est tenuata viro, canaeque capillos
<ov. met. 2.374>	dissimulant plumae, collumque a pectore longe
<ov. met. 2.375>	porrigitur, digitosque ligat iunctura rubentes,
<ov. met. 2.376>	penna latus velat, tenet os sine acumine rostrum.
<ov. met. 2.377>	Fit nova Cycnus avis, nec se caeloque Iovique
<ov. met. 2.378>	credit, ut iniuste missi memor ignis ab illo:
<ov. met. 2.379>	stagna petit patulosque lacus, ignemque perosus
<ov. met. 2.380>	quae colat elegit contraria flumina flammis.
<ov. met. 2.381>	Squalidus interea genitor Phaethontis et expers
<ov. met. 2.382>	ipse sui decoris, qualis, cum deficit orbem,
<ov. met. 2.383>	esse solet, lucemque odit seque ipse diemque,
<ov. met. 2.384>	datque animum in luctus; et luctibus adicit iram
<ov. met. 2.385>	officiumque negat mundo. "Satis" inquit  "ab aevi
<ov. met. 2.386>	sors mea principiis fuit inrequieta, pigetque
<ov. met. 2.387>	actorum sine fine mihi, sine honore, laborum.
<ov. met. 2.388>	Quilibet alter agat portantes lumina currus!
<ov. met. 2.389>	Si nemo est omnesque dei non posse fatentur,
<ov. met. 2.390>	ipse agat ut saltem, dum nostras temptat habenas,
<ov. met. 2.391>	orbatura patres aliquando fulmina ponat.
<ov. met. 2.392>	Tum sciet, ignipedum vires expertus equorum,
<ov. met. 2.393>	non meruisse necem, qui non bene rexerit illos."
<ov. met. 2.394>	Talia dicentem circumstant omnia Solem
<ov. met. 2.395>	numina, neve velit tenebras inducere rebus,
<ov. met. 2.396>	supplice voce rogant: missos quoque Iuppiter ignes
<ov. met. 2.397>	excusat precibusque minas regaliter addit.
<ov. met. 2.398>	Conligit amentes et adhuc terrore paventes
<ov. met. 2.399>	Phoebus equos stimuloque dolens et verbere saevit:
<ov. met. 2.400>	saevit enim, natumque obiectat et imputat illis.
<ov. met. 2.401>	 At pater omnipotens ingentia moenia caeli
<ov. met. 2.402>	circuit et ne quid labefactum viribus ignis
<ov. met. 2.403>	corruat explorat. Quae postquam firma suique
<ov. met. 2.404>	roboris esse videt terras hominumque labores
<ov. met. 2.405>	perspicit. Arcadiae tamen est impensior illi
<ov. met. 2.406>	cura suae: fontes et nondum audentia labi
<ov. met. 2.407>	flumina restituit dat terrae gramina, frondes
<ov. met. 2.408>	arboribus, laesasque iubet revirescere silvas.
<ov. met. 2.409>	Dum redit itque frequens, In virgine Nonacrina
<ov. met. 2.410>	haesit et accepti caluere sub ossibus ignes.
<ov. met. 2.411>	Non erat huius opus lanam mollire trahendo
<ov. met. 2.412>	nec positu variare comas; ubi fibula vestem,
<ov. met. 2.413>	vitta coercuerat neglectos alba capillos,
<ov. met. 2.414>	et modo leve manu iaculum, modo sumpserat arcum,
<ov. met. 2.415>	miles erat Phoebes: nec Maenalon attigit ulla
<ov. met. 2.416>	gratior hac Triviae. Sed nulla potentia longa est.
<ov. met. 2.417>	Ulterius medio spatium sol altus habebat,
<ov. met. 2.418>	cum subit illa nemus, quod nulla ceciderat aetas.
<ov. met. 2.419>	Exuit hic umero pharetram lentosque retendit
<ov. met. 2.420>	arcus, inque solo, quod texerat herba, iacebat
<ov. met. 2.421>	et pictam posita pharetram cervice premebat.
<ov. met. 2.422>	Iuppiter ut vidit fessam et custode vacantem,
<ov. met. 2.423>	"hoc certe furtum coniunx mea nesciet" inquit,
<ov. met. 2.424>	"aut si rescierit sunt o sunt iurgia tanti."
<ov. met. 2.425>	Protinus induitur faciem cultumque Dianae
<ov. met. 2.426>	atque ait: "O comitum, virgo, pars una mearum,
<ov. met. 2.427>	in quibus es venata iugis?"  De caespite virgo
<ov. met. 2.428>	se levat et "salve numen, me indice", dixit
<ov. met. 2.429>	"audiat ipse licet maius Iove."   Ridet et audit,
<ov. met. 2.430>	et sibi praeferri se gaudet et oscula iungit
<ov. met. 2.431>	nec moderata satis nec sic a virgine danda.
<ov. met. 2.432>	Qua venata foret silva, narrare parantem
<ov. met. 2.433>	impedit amplexu, nec se sine crimine prodit.
<ov. met. 2.434>	Illa quidem contra, quantum modo femina possit
<ov. met. 2.435>	(adspiceres utinam, Saturnia: mitior esses !),
<ov. met. 2.436>	illa quidem pugnat: sed quem superare puella,
<ov. met. 2.437>	quisve Iovem poterat? --- Superum petit aethera victor
<ov. met. 2.438>	Iuppiter: huic odio nemus est et conscia silva.
<ov. met. 2.439>	Unde pedem referens paene est oblita pharetram
<ov. met. 2.440>	tollere cum telis et quem suspenderat arcum.
<ov. met. 2.441>	Ecce, suo comitata choro Dictynna per altum
<ov. met. 2.442>	Maenalon ingrediens et caede superba ferarum
<ov. met. 2.443>	adspicit hanc visamque vocat: clamata refugit,
<ov. met. 2.444>	et timuit primo, ne Iuppiter esset in illa.
<ov. met. 2.445>	Sed postquam pariter nymphas incedere vidit,
<ov. met. 2.446>	sensit abesse dolos numerumque accessit ad harum.
<ov. met. 2.447>	Heu quam difficile est crimen non prodere vultu!
<ov. met. 2.448>	Vix oculos attollit humo, nec, ut ante solebat,
<ov. met. 2.449>	iuncta deae lateri, nec toto est agmine prima,
<ov. met. 2.450>	sed silet et laesi dat signa rubore pudoris;
<ov. met. 2.451>	et nisi quod virgo est poterat sentire Diana
<ov. met. 2.452>	mille notis culpam; nymphae sensisse feruntur.
<ov. met. 2.453>	Orbe resurgebant lunaria cornua nono,
<ov. met. 2.454>	cum dea venatu, fraternis languida flammis,
<ov. met. 2.455>	nacta nemus gelidum, de quo cum murmure labens
<ov. met. 2.456>	ibat et attritas versabat rivus harenas.
<ov. met. 2.457>	Ut loca laudavit, summas pede contigit undas:
<ov. met. 2.458>	his quoque laudatis   "procul est" ait "arbiter omnis;
<ov. met. 2.459>	nuda superfusis tingamus corpora lymphis."
<ov. met. 2.460>	Parrhasis erubuit. Cunctae velamina ponunt:
<ov. met. 2.461>	una moras quaerit. Dubitanti vestis adempta est;
<ov. met. 2.462>	qua posita nudo patuit cum corpore crimen.
<ov. met. 2.463>	Attonitae manibusque uterum celare volenti
<ov. met. 2.464>	"i procul hinc"  dixit "nec sacros pollue fontes"
<ov. met. 2.465>	Cynthia; deque suo iussit secedere coetu.
<ov. met. 2.466>	Senserat hoc olim magni matrona Tonantis
<ov. met. 2.467>	distuleratque graves in idonea tempora poenas.
<ov. met. 2.468>	Causa morae nulla est, et iam puer Arcas (id ipsum
<ov. met. 2.469>	indoluit Iuno) fuerat de paelice natus.
<ov. met. 2.470>	Quo simul obvertit saevam cum lumine mentem,
<ov. met. 2.471>	"scilicet hoc etiam restabat, adultera" dixit,
<ov. met. 2.472>	"ut fecunda fores, fieretque iniuria partu
<ov. met. 2.473>	nota, Iovisque mei testatum dedecus esset.
<ov. met. 2.474>	Haud impune feres: adimam tibi nempe figuram,
<ov. met. 2.475>	qua tibi, quaque places nostro, importuna, marito."
<ov. met. 2.476>	Dixit et adversa prensis a fronte capillis
<ov. met. 2.477>	stravit humi pronam. Tendebat bracchia supplex:
<ov. met. 2.478>	bracchia coeperunt nigris horrescere villis
<ov. met. 2.479>	curvarique manus et aduncos crescere in ungues
<ov. met. 2.480>	officioque pedum fungi, laudataque quondam
<ov. met. 2.481>	ora Iovi lato fieri deformia rictu.
<ov. met. 2.482>	Neve preces animos et verba precantia flectant
<ov. met. 2.483>	posse loqui eripitur;   vox iracunda minaxque
<ov. met. 2.484>	plenaque terroris rauco de gutture fertur.
<ov. met. 2.485>	Mens antiqua tamen facta quoque mansit in ursa,
<ov. met. 2.486>	adsiduoque suos gemitu testata dolores
<ov. met. 2.487>	qualescumque manus ad caelum et sidera tollit
<ov. met. 2.488>	ingratumque Iovem, nequeat cum dicere, sentit.
<ov. met. 2.489>	A quotiens, sola non ausa quiescere silva,
<ov. met. 2.490>	ante domum quondamque suis erravit in agris!
<ov. met. 2.491>	A quotiens per saxa canum latratibus acta est
<ov. met. 2.492>	venatrixque metu venantum territa fugit!
<ov. met. 2.493>	Saepe feris latuit visis, oblita quid esset,
<ov. met. 2.494>	ursaque conspectos in montibus horruit ursos
<ov. met. 2.495>	pertimuitque lupos, quamvis pater esset in illis.
<ov. met. 2.496>	Ecce, Lycaoniae proles, ignara parentis,
<ov. met. 2.497>	Arcas adest, ter quinque fere natalibus actis:
<ov. met. 2.498>	dumque feras sequitur, dum saltus eligit aptos
<ov. met. 2.499>	nexilibusque plagis silvas Erymanthidas ambit,
<ov. met. 2.500>	incidit in matrem; quae restitit Arcade viso
<ov. met. 2.501>	et cognoscenti similis fuit. Ille refugit
<ov. met. 2.502>	inmotosque oculos in se sine fine tenentem
<ov. met. 2.503>	nescius extimuit propiusque accedere aventi
<ov. met. 2.504>	vulnifico fuerat fixurus pectora telo.
<ov. met. 2.505>	Arcuit omnipotens pariterque ipsosque nefasque
<ov. met. 2.506>	sustulit, et celeri raptos per inania vento
<ov. met. 2.507>	imposuit caelo vicinaque sidera fecit.
<ov. met. 2.508>	Intumuit Iuno, postquam inter sidera paelex
<ov. met. 2.509>	fulsit et ad canam descendit in aequora Tethyn
<ov. met. 2.510>	Oceanumque senem, quorum reverentia movit
<ov. met. 2.511>	saepe deos, causamque viae scitantibus infit:
<ov. met. 2.512>	"Quaeritis, aetheriis quare regina deorum
<ov. met. 2.513>	sedibus huc adsim? pro me tenet altera caelum.
<ov. met. 2.514>	Mentiar, obscurum nisi nox cum fecerit orbem,
<ov. met. 2.515>	nuper honoratas summo, mea vulnera, caelo
<ov. met. 2.516>	videritis stellas illic, ubi circulus axem
<ov. met. 2.517>	ultimus extremum spatioque brevissimus ambit.
<ov. met. 2.518>	Est vero, cur quis Iunonem laedere nolit
<ov. met. 2.519>	offensamque tremat, quae prosum sola nocendo?
<ov. met. 2.520>	O ego quantum egi! quam vasta potentia nostra est!
<ov. met. 2.521>	Esse hominem vetui: facta est dea. Sic ego poenas
<ov. met. 2.522>	sontibus impono, sic est mea magna potestas.
<ov. met. 2.523>	Vindicet antiquam faciem vultusque ferinos
<ov. met. 2.524>	detrahat, Argolica quod in ante Phoronide fecit.
<ov. met. 2.525>	Cur non et pulsa ducit Iunone meoque
<ov. met. 2.526>	collocat in thalamo socerumque Lycaona sumit?
<ov. met. 2.527>	At vos si laesae tangit contemptus alumnae,
<ov. met. 2.528>	gurgite caeruleo septem prohibete triones
<ov. met. 2.529>	sideraque in caelo, stupri mercede, recepta
<ov. met. 2.530>	pellite, ne puro tingatur in aequore paelex."
<ov. met. 2.531>	Di maris adnuerant: habili Saturnia curru
<ov. met. 2.532>	ingreditur liquidum pavonibus aethera pictis,
<ov. met. 2.533>	tam nuper pictis caeso pavonibus Argo,
<ov. met. 2.534>	quam tu nuper eras, cum candidus ante fuisses,
<ov. met. 2.535>	corve loquax, subito nigrantes versus in alas.
<ov. met. 2.536>	Nam fuit haec quondam niveis argentea pennis
<ov. met. 2.537>	ales ut aequaret totas sine labe columbas
<ov. met. 2.538>	nec servaturis vigili Capitolia voce
<ov. met. 2.539>	cederet anseribus nec amanti flumina cycno.
<ov. met. 2.540>	Lingua fuit damno; lingua faciente loquaci
<ov. met. 2.541>	qui color albus erat, nunc est contrarius albo.
<ov. met. 2.542>	Pulchrior in tota, quam Larisaea Coronis,
<ov. met. 2.543>	non fuit Haemonia: placuit tibi, Delphice, certe,
<ov. met. 2.544>	dum vel casta fuit vel inobservata. Sed ales
<ov. met. 2.545>	sensit adulterium Phoebeius, utque latentem
<ov. met. 2.546>	detegeret culpam, non exorabilis index,
<ov. met. 2.547>	ad dominum tendebat iter. Quem garrula motis
<ov. met. 2.548>	consequitur pennis, scitetur ut omnia, cornix,
<ov. met. 2.549>	auditaque viae causa "non utile carpis"
<ov. met. 2.550>	inquit "iter:  ne sperne meae praesagia linguae.
<ov. met. 2.551>	Quid fuerim quid simque vide, meritumque require:
<ov. met. 2.552>	invenies nocuisse fidem. Nam tempore quodam
<ov. met. 2.553>	Pallas Erichthonium, prolem sine matre creatam,
<ov. met. 2.554>	clauserat Actaeo texta de vimine cista
<ov. met. 2.555>	virginibusque tribus gemino de Cecrope natis
<ov. met. 2.556>	et legem dederat, sua ne secreta viderent.
<ov. met. 2.557>	Abdita fronde levi densa speculabar ab ulmo,
<ov. met. 2.558>	quid facerent. Commissa duae sine fraude tuentur,
<ov. met. 2.559>	Pandrosos atque Herse;   timidas vocat una sorores
<ov. met. 2.560>	Aglauros nodosque manu diducit, et intus
<ov. met. 2.561>	infantemque vident adporrectumque draconem.
<ov. met. 2.562>	Acta deae refero. Pro quo mihi gratia talis
<ov. met. 2.563>	redditur, ut dicar tutela pulsa Minervae
<ov. met. 2.564>	et ponar post noctis avem. Mea poena volucres
<ov. met. 2.565>	admonuisse potest ne voce pericula quaerant.
<ov. met. 2.566>	At, puto, non ultro nec quicquam tale rogantem
<ov. met. 2.567>	me petiit? ipsa licet hoc a Pallade quaeras:
<ov. met. 2.568>	quamvis irata est, non hoc irata negabit.
<ov. met. 2.569>	Nam me Phocaica clarus tellure Coroneus
<ov. met. 2.570>	(nota loquor) genuit fueramque ego regia virgo
<ov. met. 2.571>	divitibusque procis (ne me contemne) petebar.
<ov. met. 2.572>	Forma mihi nocuit. Nam cum per litora lentis
<ov. met. 2.573>	passibus, ut soleo, summa spatiarer harena,
<ov. met. 2.574>	vidit et incaluit pelagi deus; utque precando
<ov. met. 2.575>	tempora cum blandis absumpsit inania verbis,
<ov. met. 2.576>	vim parat et sequitur. Fugio densumque relinquo
<ov. met. 2.577>	litus et in molli nequiquam lassor harena.
<ov. met. 2.578>	Inde deos hominesque voco; nec contigit ullum
<ov. met. 2.579>	vox mea mortalem:    mota est pro virgine virgo
<ov. met. 2.580>	auxiliumque tulit. Tendebam bracchia caelo:
<ov. met. 2.581>	bracchia coeperunt levibus nigrescere pennis.
<ov. met. 2.582>	Reicere ex umeris vestem molibar: at illa
<ov. met. 2.583>	pluma erat inque cutem radices egerat imas.
<ov. met. 2.584>	Plangere nuda meis conabar pectora palmis:
<ov. met. 2.585>	sed neque iam palmas nec pectora nuda gerebam.
<ov. met. 2.586>	Currebam:  nec, ut ante, pedes retinebat harena,
<ov. met. 2.587>	sed summa tollebar humo. Mox alta per auras
<ov. met. 2.588>	evehor et data sum comes inculpata Minervae.
<ov. met. 2.589>	Quid tamen hoc prodest, si diro facta volucris
<ov. met. 2.590>	crimine Nyctimene nostro successit honori?
<ov. met. 2.591>	An quae per totam res est notissima Lesbon,
<ov. met. 2.592>	non audita tibi est, patrium temerasse cubile
<ov. met. 2.593>	Nyctimenen? avis illa quidem, sed conscia culpae
<ov. met. 2.594>	conspectum lucemque fugit tenebrisque pudorem
<ov. met. 2.595>	celat et a cunctis expellitur aethere toto."
<ov. met. 2.596>	Talia dicenti "tibi" ait "revocamina" corvus
<ov. met. 2.597>	"sint precor ista malo: nos vanum spernimus omen."
<ov. met. 2.598>	Nec coeptum dimittit iter, dominoque iacentem
<ov. met. 2.599>	cum iuvene Haemonio vidisse Coronida narrat.
<ov. met. 2.600>	Laurea delapsa est audito crimine amanti,
<ov. met. 2.601>	et pariter vultusque deo plectrumque colorque
<ov. met. 2.602>	excidit. Utque animus tumida fervebat ab ira,
<ov. met. 2.603>	arma adsueta rapit flexumque a cornibus arcum
<ov. met. 2.604>	tendit et illa suo totiens cum pectore iuncta
<ov. met. 2.605>	indevitato traiecit pectora telo.
<ov. met. 2.606>	Icta dedit gemitum, tractoque a corpore ferro
<ov. met. 2.607>	candida puniceo perfudit membra cruore,
<ov. met. 2.608>	et dixit: "Potui poenas tibi, Phoebe, dedisse,
<ov. met. 2.609>	sed peperisse prius: duo nunc moriemur in una."
<ov. met. 2.610>	Hactenus, et pariter vitam cum sanguine fudit.
<ov. met. 2.611>	Corpus inane animae frigus letale secutum est.
<ov. met. 2.612>	Paenitet heu sero poenae crudelis amantem,
<ov. met. 2.613>	seque, quod audierit, quod sic exarserit, odit;
<ov. met. 2.614>	odit avem, per quam crimen causamque dolendi
<ov. met. 2.615>	scire coactus erat, nec non arcumque manumque
<ov. met. 2.616>	odit, cumque manu temeraria tela sagittas
<ov. met. 2.617>	conlapsamque fovet seraque ope vincere fata
<ov. met. 2.618>	nititur et medicas exercet inaniter artes.
<ov. met. 2.619>	Quae postquam frustra temptata, rogumque parari
<ov. met. 2.620>	vidit et arsuros supremis ignibus artus,
<ov. met. 2.621>	tum vero gemitus (neque enim caelestia tingi
<ov. met. 2.622>	ora licet lacrimis) alto de corde petitos
<ov. met. 2.623>	edidit, haud aliter quam cum spectante iuvenca
<ov. met. 2.624>	lactentis vituli, dextra libratus ab aure
<ov. met. 2.625>	tempora discussit claro cava malleus ictu.
<ov. met. 2.626>	Ut tamen ingratos in pectora fudit odores
<ov. met. 2.627>	et dedit amplexus iniustaque iusta peregit,
<ov. met. 2.628>	non tulit in cineres labi sua Phoebus eosdem
<ov. met. 2.629>	semina, sed natum flammis uteroque parentis
<ov. met. 2.630>	eripuit geminique tulit Chironis in antrum;
<ov. met. 2.631>	sperantemque sibi non falsae praemia linguae
<ov. met. 2.632>	inter aves albas vetuit consistere corvum.
<ov. met. 2.633>	Semifer interea divinae stirpis alumno
<ov. met. 2.634>	laetus erat mixtoque oneri gaudebat honore.
<ov. met. 2.635>	Ecce venit rutilis umeros protecta capillis
<ov. met. 2.636>	filia Centauri, quam quondam nympha Chariclo
<ov. met. 2.637>	fluminis in rapidi ripis enixa vocavit
<ov. met. 2.638>	Ocyroen. Non haec artes contenta paternas
<ov. met. 2.639>	edidicisse fuit: fatorum arcana canebat.
<ov. met. 2.640>	Ergo ubi vaticinos concepit mente furores
<ov. met. 2.641>	incaluitque deo, quem clausum pectore habebat,
<ov. met. 2.642>	adspicit infantem "toto" que "salutifer orbi
<ov. met. 2.643>	cresce puer" dixit:  "tibi se mortalia saepe
<ov. met. 2.644>	corpora debebunt; animas tibi reddere ademptas
<ov. met. 2.645>	fas erit;  idque semel dis indignantibus ausus
<ov. met. 2.646>	posse dare hoc iterum flamma prohibebere avita
<ov. met. 2.647>	eque deo corpus fies exsangue, deusque,
<ov. met. 2.648>	qui modo corpus eras, et bis tua fata novabis.
<ov. met. 2.649>	Tu quoque, care pater, nunc inmortalis et aevis
<ov. met. 2.650>	omnibus ut maneas nascendi lege creatus,
<ov. met. 2.651>	posse mori cupies, tum cum cruciabere dirae
<ov. met. 2.652>	sanguine serpentis per saucia membra recepto;
<ov. met. 2.653>	teque ex aeterno patientem numina mortis
<ov. met. 2.654>	efficient, triplicesque deae tua fila resolvent."
<ov. met. 2.655>	Restabat fatis aliquid. Suspirat ab imis
<ov. met. 2.656>	pectoribus, lacrimaeque genis labuntur obortae,
<ov. met. 2.657>	atque ita "praevertunt" inquit "me fata, vetorque
<ov. met. 2.658>	plura loqui, vocisque meae praecluditur usus.
<ov. met. 2.659>	Non fuerant artes tanti, quae numinis iram
<ov. met. 2.660>	contraxere mihi; mallem nescisse futura.
<ov. met. 2.661>	Iam mihi subduci facies humana videtur,
<ov. met. 2.662>	iam cibus herba placet, iam latis currere campis
<ov. met. 2.663>	impetus est: in equam cognataque corpora vertor.
<ov. met. 2.664>	Tota tamen quare? pater est mihi nempe biformis."
<ov. met. 2.665>	Talia dicenti pars est extrema querellae
<ov. met. 2.666>	intellecta parum, confusaque verba fuerunt.
<ov. met. 2.667>	Mox nec verba quidem nec equae sonus ille videtur,
<ov. met. 2.668>	sed simulantis equam, parvoque in tempore certos
<ov. met. 2.669>	edidit hinnitus et bracchia movit in herbas.
<ov. met. 2.670>	Tum digiti coeunt et quinos adligat ungues
<ov. met. 2.671>	perpetuo cornu levis ungula, crescit et oris
<ov. met. 2.672>	et colli spatium, longae pars maxima pallae
<ov. met. 2.673>	cauda fit, utque vagi crines per colla iacebant,
<ov. met. 2.674>	in dextras abiere iubas: pariterque novata est
<ov. met. 2.675>	et vox et facies nomen quoque monstra dedere.
<ov. met. 2.676>	Flebat opemque tuam frustra Philyreius heros,
<ov. met. 2.677>	Delphice, poscebat. Nam nec rescindere magni
<ov. met. 2.678>	iussa Iovis poteras, nec, si rescindere posses,
<ov. met. 2.679>	tunc aderas: Elin Messeniaque arva colebas.
<ov. met. 2.680>	Illud erat tempus, quo te pastoria pellis
<ov. met. 2.681>	texit onusque fuit baculum silvestre sinistrae,
<ov. met. 2.682>	alterius dispar septenis fistula cannis.
<ov. met. 2.683>	Dumque amor est curae, dum te tua fistula mulcet,
<ov. met. 2.684>	incustoditae Pylios memorantur in agros
<ov. met. 2.685>	processisse boves. Videt has Atlantide Maia
<ov. met. 2.686>	natus et arte sua silvis occultat abactas.
<ov. met. 2.687>	Senserat hoc furtum nemo nisi notus in illo
<ov. met. 2.688>	rure senex; Battum vicinia tota vocabant.
<ov. met. 2.689>	Divitis hic saltus herbosaque pascua Nelei
<ov. met. 2.690>	nobiliumque greges custos servabat equarum.
<ov. met. 2.691>	Hunc timuit blandaque manu seduxit et illi
<ov. met. 2.692>	"quisquis es, hospes" ait, "si forte armenta requiret
<ov. met. 2.693>	haec aliquis, vidisse nega; neu gratia facto
<ov. met. 2.694>	nulla rependatur, nitidam cape praemia vaccam" ---
<ov. met. 2.695>	et dedit. Accepta voces has reddidit hospes:
<ov. met. 2.696>	"Tutus eas:  lapis iste prius tua furta loquetur",
<ov. met. 2.697>	et lapidem ostendit. Simulat Iove natus abire,
<ov. met. 2.698>	mox redit, et versa pariter cum voce figura
<ov. met. 2.699>	"rustice, vidisti siquas hoc limite" dixit
<ov. met. 2.700>	"ire boves, fer opem furtoque silentia deme:
<ov. met. 2.701>	iuncta suo pariter dabitur ubi femina tauro."
<ov. met. 2.702>	At senior, postquam est merces geminata, "sub illis
<ov. met. 2.703>	montibus" inquit "erunt": et erant sub montibus illis.
<ov. met. 2.704>	Risit Atlantiades et "me mihi, perfide, prodis?
<ov. met. 2.705>	me mihi prodis?" ait, periuraque pectora vertit
<ov. met. 2.706>	in durum silicem, qui nunc quoque dicitur index,
<ov. met. 2.707>	inque nihil merito vetus est infamia saxo.
<ov. met. 2.708>	Hinc se sustulerat paribus caducifer alis,
<ov. met. 2.709>	Munychiosque volans agros gratamque Minervae
<ov. met. 2.710>	despectabat humum cultique arbusta Lycei.
<ov. met. 2.711>	Illa forte die castae de more puellae
<ov. met. 2.712>	vertice supposito festas in Palladis arces
<ov. met. 2.713>	pura coronatis portabant sacra canistris.
<ov. met. 2.714>	Inde revertentes deus adspicit ales iterque
<ov. met. 2.715>	non agit in rectum, sed in orbem curvat eundem.
<ov. met. 2.716>	Ut volucris visis rapidissima miluus extis,
<ov. met. 2.717>	dum timet et densi circumstant sacra ministri,
<ov. met. 2.718>	flectitur in gyrum nec longius audet abire
<ov. met. 2.719>	spemque suam motis avidus circumvolat alis,
<ov. met. 2.720>	sic super Actaeas agilis Cyllenius arces
<ov. met. 2.721>	inclinat cursus et easdem circinat auras.
<ov. met. 2.722>	Quanto splendidior quam cetera sidera fulget
<ov. met. 2.723>	Lucifer, et quanto quam Lucifer aurea Phoebe,
<ov. met. 2.724>	tanto virginibus praestantior omnibus Herse
<ov. met. 2.725>	ibat, eratque decus pompae comitumque suarum.
<ov. met. 2.726>	Obstipuit forma Iove natus, et aethere pendens
<ov. met. 2.727>	non secus exarsit, quam cum Balearica plumbum
<ov. met. 2.728>	funda iacit: volat illud et incandescit eundo
<ov. met. 2.729>	et quos non habuit, sub nubibus invenit ignes.
<ov. met. 2.730>	Vertit iter caeloque petit terrena relicto
<ov. met. 2.731>	nec se dissimulat: tanta est fiducia formae.
<ov. met. 2.732>	Quae quamquam iusta est, cura tamen adiuvat illam
<ov. met. 2.733>	permulcetque comas chlamydemque, ut pendeat apte,
<ov. met. 2.734>	collocat, ut limbus totumque appareat aurum,
<ov. met. 2.735>	ut teres in dextra, qua somnos ducit et arcet,
<ov. met. 2.736>	virga sit, ut tersis niteant talaria plantis.
<ov. met. 2.737>	Pars secreta domus ebore et testudine cultos
<ov. met. 2.738>	tres habuit thalamos: quorum tu, Pandrose, dextrum,
<ov. met. 2.739>	Aglauros laevum, medium possederat Herse.
<ov. met. 2.740>	Quae tenuit laevum, venientem prima notavit
<ov. met. 2.741>	Mercurium nomenque dei scitarier ausa est
<ov. met. 2.742>	et causam adventus. Cui sic respondit Atlantis
<ov. met. 2.743>	Pleionesque nepos: "Ego sum, qui iussa per auras
<ov. met. 2.744>	verba patris porto: pater est mihi Iuppiter ipse.
<ov. met. 2.745>	Nec fingam causas; tu tantum fida sorori
<ov. met. 2.746>	esse velis prolisque meae matertera dici.
<ov. met. 2.747>	Herse causa viae. Faveas oramus amanti."
<ov. met. 2.748>	Adspicit hunc oculis isdem, quibus abdita nuper
<ov. met. 2.749>	viderat Aglauros flavae secreta Minervae,
<ov. met. 2.750>	proque ministerio magni sibi ponderis aurum
<ov. met. 2.751>	postulat: interea tectis excedere cogit.
<ov. met. 2.752>	Vertit ad hanc torvi dea bellica luminis orbem
<ov. met. 2.753>	et tanto penitus traxit suspiria motu,
<ov. met. 2.754>	ut pariter pectus positamque in pectore forti
<ov. met. 2.755>	aegida concuteret. Subit, hanc arcana profana
<ov. met. 2.756>	detexisse manu tum cum sine matre creatam
<ov. met. 2.757>	Lemnicolae stirpem contra data foedera vidit,
<ov. met. 2.758>	et gratamque deo fore iam gratamque sorori
<ov. met. 2.759>	et ditem sumpto,    quod avara poposcerat, auro.
<ov. met. 2.760>	Protinus Invidiae nigro squalentia tabo
<ov. met. 2.761>	tecta petit. Domus est imis in vallibus huius
<ov. met. 2.762>	abdita, sole carens, non ulli pervia vento,
<ov. met. 2.763>	tristis et ignavi plenissima frigoris, et quae
<ov. met. 2.764>	igne vacet semper, caligine semper abundet.
<ov. met. 2.765>	Huc ubi pervenit belli metuenda virago,
<ov. met. 2.766>	constitit ante domum (neque enim succedere tectis
<ov. met. 2.767>	fas habet) et postes extrema cuspide pulsat.
<ov. met. 2.768>	Concussae patuere fores. Videt intus edentem
<ov. met. 2.769>	vipereas carnes, vitiorum alimenta suorum,
<ov. met. 2.770>	Invidiam, visaque oculos avertit. At illa
<ov. met. 2.771>	surgit humo pigre semesarumque relinquit
<ov. met. 2.772>	corpora serpentum passuque incedit inerti;
<ov. met. 2.773>	utque deam vidit formaque armisque decoram,
<ov. met. 2.774>	ingemuit vultumque ima ad suspiria duxit.
<ov. met. 2.775>	Pallor in ore sedet, macies in corpore toto,
<ov. met. 2.776>	nusquam recta acies, livent rubigine dentes,
<ov. met. 2.777>	pectora felle virent, lingua est suffusa veneno.
<ov. met. 2.778>	Risus abest, nisi quem visi movere dolores.
<ov. met. 2.779>	Nec fruitur somno, vigilacibus excita curis,
<ov. met. 2.780>	sed videt ingratos intabescitque videndo
<ov. met. 2.781>	successus hominum, carpitque et carpitur una,
<ov. met. 2.782>	suppliciumque suum est. Quamvis tamen oderat illam,
<ov. met. 2.783>	talibus adfata est breviter Tritonia dictis:
<ov. met. 2.784>	"Infice tabe tua natarum Cecropis unam.
<ov. met. 2.785>	Sic opus est. Aglauros ea est."   Haud plura locuta
<ov. met. 2.786>	fugit et impressa tellurem reppulit hasta.
<ov. met. 2.787>	Illa deam obliquo fugientem lumine cernens
<ov. met. 2.788>	murmura parva dedit, successurumque Minervae
<ov. met. 2.789>	indoluit, baculumque capit, quod spinea totum
<ov. met. 2.790>	vincula cingebant, adopertaque nubibus atris,
<ov. met. 2.791>	quacumque ingreditur, florentia proterit arva
<ov. met. 2.792>	exuritque herbas et summa cacumina carpit,
<ov. met. 2.793>	adflatuque suo populos urbesque domosque
<ov. met. 2.794>	polluit. Et tandem Tritonida conspicit arcem
<ov. met. 2.795>	ingeniis opibusque et festa pace virentem,
<ov. met. 2.796>	vixque tenet lacrimas, quia nil lacrimabile cernit.
<ov. met. 2.797>	Sed postquam thalamos intravit Cecrope natae,
<ov. met. 2.798>	iussa facit pectusque manu ferrugine tincta
<ov. met. 2.799>	tangit et hamatis praecordia sentibus implet,
<ov. met. 2.800>	inspiratque nocens virus, piceumque per ossa
<ov. met. 2.801>	dissipat et medio spargit pulmone venenum.
<ov. met. 2.802>	Neve mali causae spatium per latius errent,
<ov. met. 2.803>	germanam ante oculos fortunatumque sororis
<ov. met. 2.804>	coniugium pulchraque deum sub imagine ponit,
<ov. met. 2.805>	cunctaque magna facit. Quibus inritata dolore
<ov. met. 2.806>	Cecropis occulto mordetur et anxia nocte,
<ov. met. 2.807>	anxia luce gemit, lentaque miserrima tabe
<ov. met. 2.808>	liquitur ut glacies incerto saucia sole.
<ov. met. 2.809>	Felicisque bonis non lenius uritur Herses,
<ov. met. 2.810>	quam cum spinosis ignis supponitur herbis,
<ov. met. 2.811>	quae neque dant flammas lenique tepore cremantur.
<ov. met. 2.812>	Saepe mori voluit, ne quicquam tale videret,
<ov. met. 2.813>	saepe velut crimen rigido narrare parenti;
<ov. met. 2.814>	denique in adverso venientem limine sedit
<ov. met. 2.815>	exclusura deum. Cui blandimenta precesque
<ov. met. 2.816>	verbaque iactanti mitissima  "desine" dixit:
<ov. met. 2.817>	"hinc ego me non sum nisi te motura repulso."
<ov. met. 2.818>	"Stemus" ait  "pacto" velox Cyllenius "isto":
<ov. met. 2.819>	caelestique fores virga patefecit. At illi
<ov. met. 2.820>	surgere conanti partes, quascumque sedendo
<ov. met. 2.821>	flectimus, ignava nequeunt gravitate moveri.
<ov. met. 2.822>	Illa quidem pugnat recto se attollere trunco,
<ov. met. 2.823>	sed genuum iunctura riget, frigusque per inguen
<ov. met. 2.824>	labitur, et callent amisso sanguine venae.
<ov. met. 2.825>	Utque malum late solet inmedicabile cancer
<ov. met. 2.826>	serpere et inlaesas vitiatis addere partes,
<ov. met. 2.827>	sic letalis hiems paulatim in pectora venit
<ov. met. 2.828>	vitalesque vias et respiramina clausit.
<ov. met. 2.829>	Nec conata loqui est, nec, si conata fuisset,
<ov. met. 2.830>	vocis habebat iter: saxum iam colla tenebat,
<ov. met. 2.831>	oraque duruerant, signumque exsangue sedebat.
<ov. met. 2.832>	Nec lapis albus erat: sua mens infecerat illam.
<ov. met. 2.833>	Has ubi verborum poenas mentisque profanae
<ov. met. 2.834>	cepit Atlantiades, dictas a Pallade terras
<ov. met. 2.835>	linquit et ingreditur iactatis aethera pennis.
<ov. met. 2.836>	Sevocat hunc genitor. Nec causam fassus amoris
<ov. met. 2.837>	"fide minister" ait "iussorum, nate, meorum,
<ov. met. 2.838>	pelle moram solitoque celer delabere cursu,
<ov. met. 2.839>	quaeque tuam matrem tellus a parte sinistra
<ov. met. 2.840>	suspicit (indigenae Sidonida nomine dicunt),
<ov. met. 2.841>	hanc pete, quodque procul montano gramine pasci
<ov. met. 2.842>	armentum regale vides, ad litora verte."
<ov. met. 2.843>	Dixit, et expulsi iamdudum monte iuvenci
<ov. met. 2.844>	litora iussa petunt, ubi magni filia regis
<ov. met. 2.845>	ludere virginibus Tyriis comitata solebat.
<ov. met. 2.846>	Non bene conveniunt nec in una sede morantur
<ov. met. 2.847>	maiestas et amor: sceptri gravitate relicta
<ov. met. 2.848>	ille pater rectorque deum, cui dextra trisulcis
<ov. met. 2.849>	ignibus armata est, qui nutu concutit orbem,
<ov. met. 2.850>	induitur faciem tauri mixtusque iuvencis
<ov. met. 2.851>	mugit et in teneris formosus obambulat herbis.
<ov. met. 2.852>	Quippe color nivis est, quam nec vestigia duri
<ov. met. 2.853>	calcavere pedis nec solvit aquaticus auster.
<ov. met. 2.854>	Colla toris exstant, armis palearia pendent,
<ov. met. 2.855>	cornua parva quidem, sed quae contendere possis
<ov. met. 2.856>	facta manu, puraque magis perlucida gemma.
<ov. met. 2.857>	Nullae in fronte minae, nec formidabile lumen;
<ov. met. 2.858>	pacem vultus habet. Miratur Agenore nata,
<ov. met. 2.859>	quod tam formosus, quod proelia nulla minetur.
<ov. met. 2.860>	Sed quamvis mitem metuit contingere primo:
<ov. met. 2.861>	mox adit et flores ad candida porrigit ora.
<ov. met. 2.862>	Gaudet amans et, dum veniat sperata voluptas,
<ov. met. 2.863>	oscula dat manibus; vix iam, vix cetera differt.
<ov. met. 2.864>	Et nunc adludit viridique exsultat in herba,
<ov. met. 2.865>	nunc latus in fulvis niveum deponit harenis;
<ov. met. 2.866>	paulatimque metu dempto modo pectora praebet
<ov. met. 2.867>	virginea plaudenda manu, modo cornua sertis
<ov. met. 2.868>	impedienda novis. Ausa est quoque regia virgo
<ov. met. 2.869>	nescia quem premeret, tergo considere tauri,
<ov. met. 2.870>	cum deus a terra siccoque a litore sensim
<ov. met. 2.871>	falsa pedum primis vestigia ponit in undis:
<ov. met. 2.872>	inde abit ulterius mediique per aequora ponti
<ov. met. 2.873>	fert praedam. Pavet haec litusque ablata relictum
<ov. met. 2.874>	respicit, et dextra cornum tenet, altera dorso
<ov. met. 2.875>	imposita est; tremulae sinuantur flamine vestes.


<ov. met. 10.1>	Inde per inmensum croceo velatus amictu
<ov. met. 10.2>	aethera digreditur Ciconumque Hymenaeus ad oras
<ov. met. 10.3>	tendit et Orphea nequiquam voce vocatur.
<ov. met. 10.4>	Adfuit ille quidem, sed nec sollemnia verba
<ov. met. 10.5>	nec laetos vultus nec felix attulit omen.
<ov. met. 10.6>	Fax quoque, quam tenuit, lacrimoso stridula fumo
<ov. met. 10.7>	usque fuit nullosque invenit motibus ignes.
<ov. met. 10.8>	Exitus auspicio gravior: nam nupta per herbas
<ov. met. 10.9>	dum nova naiadum turba comitata vagatur,
<ov. met. 10.10>	occidit in talum serpentis dente recepto.
<ov. met. 10.11>	Quam satis ad superas postquam Rhodopeius auras
<ov. met. 10.12>	deflevit vates, ne non temptaret et umbras,
<ov. met. 10.13>	ad Styga Taenaria est ausus descendere porta;
<ov. met. 10.14>	perque leves populos simulacraque functa sepulcro
<ov. met. 10.15>	Persephonen adiit inamoenaque regna tenentem
<ov. met. 10.16>	umbrarum dominum. Pulsisque ad carmina nervis
<ov. met. 10.17>	sic ait: "O positi sub terra numina mundi,
<ov. met. 10.18>	in quem reccidimus, quidquid mortale creamur,
<ov. met. 10.19>	si licet et falsi positis ambagibus oris
<ov. met. 10.20>	vera loqui sinitis, non huc, ut opaca viderem
<ov. met. 10.21>	Tartara, descendi, nec uti villosa colubris
<ov. met. 10.22>	terna Medusaei vincirem guttura monstri:
<ov. met. 10.23>	causa viae est coniunx, in quam calcata venenum
<ov. met. 10.24>	vipera diffudit crescentesque abstulit annos.
<ov. met. 10.25>	Posse pati volui nec me temptasse negabo:
<ov. met. 10.26>	vicit Amor. Supera deus hic bene notus in ora est,
<ov. met. 10.27>	an sit et hic, dubito. Sed et hic tamen auguror esse;
<ov. met. 10.28>	famaque si veteris non est mentita rapinae,
<ov. met. 10.29>	vos quoque iunxit Amor. Per ego haec loca plena timoris,
<ov. met. 10.30>	per chaos hoc ingens vastique silentia regni,
<ov. met. 10.31>	Eurydices, oro, properata retexite fata.
<ov. met. 10.32>	Omnia debemur vobis, paulumque morati
<ov. met. 10.33>	serius aut citius sedem properamus ad unam.
<ov. met. 10.34>	Tendimus huc omnes, haec est domus ultima, vosque
<ov. met. 10.35>	humani generis longissima regna tenetis.
<ov. met. 10.36>	Haec quoque, cum iustos matura peregerit annos,
<ov. met. 10.37>	iuris erit vestri: pro munere poscimus usum.
<ov. met. 10.38>	Quod si fata negant veniam pro coniuge, certum est
<ov. met. 10.39>	nolle redire mihi: leto gaudete duorum."
<ov. met. 10.40>	Talia dicentem nervosque ad verba moventem
<ov. met. 10.41>	exsangues flebant animae: nec Tantalus undam
<ov. met. 10.42>	captavit refugam, stupuitque Ixionis orbis,
<ov. met. 10.43>	nec carpsere iecur volucres, urnisque vacarunt
<ov. met. 10.44>	Belides, inque tuo sedisti, Sisyphe, saxo.
<ov. met. 10.45>	Tunc primum lacrimis victarum carmine fama est
<ov. met. 10.46>	Eumenidum maduisse genas. Nec regia coniunx
<ov. met. 10.47>	sustinet oranti nec qui regit ima negare,
<ov. met. 10.48>	Eurydicenque vocant. Umbras erat illa recentes
<ov. met. 10.49>	inter et incessit passu de vulnere tardo.
<ov. met. 10.50>	Hanc simul et legem Rhodopeius accipit Orpheus,
<ov. met. 10.51>	ne flectat retro sua lumina, donec Avernas
<ov. met. 10.52>	exierit valles: aut inrita dona futura.
<ov. met. 10.53>	Carpitur acclivis per muta silentia trames,
<ov. met. 10.54>	arduus, obscurus, caligine densus opaca.
<ov. met. 10.55>	Nec procul afuerunt telluris margine summae:
<ov. met. 10.56>	hic, ne deficeret, metuens avidusque videndi
<ov. met. 10.57>	flexit amans oculos; et protinus illa relapsa est,
<ov. met. 10.58>	bracchiaque intendens prendique et prendere certans
<ov. met. 10.59>	nil nisi cedentes infelix arripit auras.
<ov. met. 10.60>	Iamque iterum moriens non est de coniuge quicquam
<ov. met. 10.61>	questa suo: quid enim nisi se quereretur amatam?
<ov. met. 10.62>	Supremumque "vale," quod iam vix auribus ille
<ov. met. 10.63>	acciperet, dixit revolutaque rursus eodem est.
<ov. met. 10.64>	Non aliter stupuit gemina nece coniugis Orpheus,
<ov. met. 10.65>	quam tria qui timidus, medio portante catenas,
<ov. met. 10.66>	colla canis vidit, quem non pavor ante reliquit,
<ov. met. 10.67>	quam natura prior, saxo per corpus oborto;
<ov. met. 10.68>	quique in se crimen traxit voluitque videri
<ov. met. 10.69>	Olenos esse nocens, tuque, o confisa figurae,
<ov. met. 10.70>	infelix Lethaea, tuae, iunctissima quondam
<ov. met. 10.71>	pectora, nunc lapides, quos umida sustinet Ide.
<ov. met. 10.72>	Orantem frustraque iterum transire volentem
<ov. met. 10.73>	portitor arcuerat. Septem tamen ille diebus
<ov. met. 10.74>	squalidus in ripa Cereris sine munere sedit:
<ov. met. 10.75>	cura dolorque animi lacrimaeque alimenta fuere.
<ov. met. 10.76>	Esse deos Erebi crudeles questus, in altam
<ov. met. 10.77>	se recipit Rhodopen pulsumque aquilonibus Haemum.
<ov. met. 10.78>	Tertius aequoreis inclusum piscibus annum
<ov. met. 10.79>	finierat Titan, omnemque refugerat Orpheus
<ov. met. 10.80>	femineam venerem, seu quod male cesserat illi,
<ov. met. 10.81>	sive fidem dederat. Multas tamen ardor habebat
<ov. met. 10.82>	iungere se vati, multae doluere repulsae.
<ov. met. 10.83>	Ille etiam Thracum populis fuit auctor amorem
<ov. met. 10.84>	in teneros transferre mares citraque iuventam
<ov. met. 10.85>	aetatis breve ver et primos carpere flores.
<ov. met. 10.86>	Collis erat collemque super planissima campi
<ov. met. 10.87>	area, quam viridem faciebant graminis herbae.
<ov. met. 10.88>	Umbra loco deerat: qua postquam parte resedit
<ov. met. 10.89>	dis genitus vates et fila sonantia movit, 
<ov. met. 10.90>	umbra loco venit. Non Chaonis afuit arbor.
<ov. met. 10.91>	non nemus Heliadum, non frondibus aesculus altis,
<ov. met. 10.92>	nec tiliae molles, nec fagus et innuba laurus,
<ov. met. 10.93>	et coryli fragiles et fraxinus utilis hastis
<ov. met. 10.94>	enodisque abies curvataque glandibus ilex
<ov. met. 10.95>	et platanus genialis acerque coloribus impar
<ov. met. 10.96>	amnicolaeque simul salices et aquatica lotos
<ov. met. 10.97>	perpetuoque virens buxum tenuesque myricae
<ov. met. 10.98>	et bicolor myrtus et bacis caerula tinus.
<ov. met. 10.99>	Vos quoque, flexipedes hederae, venistis et una
<ov. met. 10.100>	pampineae vites et amictae vitibus ulmi,
<ov. met. 10.101>	ornique et piceae pomoque onerata rubenti
<ov. met. 10.102>	arbutus et lentae, victoris praemia, palmae
<ov. met. 10.103>	et succincta comas hirsutaque vertice pinus,
<ov. met. 10.104>	grata deum matri; siquidem Cybeleius Attis
<ov. met. 10.105>	exuit hac hominem truncoque induruit illo.
<ov. met. 10.106>	Adfuit huic turbae metas imitata cupressus,
<ov. met. 10.107>	nunc arbor, puer ante deo dilectus ab illo,
<ov. met. 10.108>	qui citharam nervis et nervis temperat arcum.
<ov. met. 10.109>	Namque sacer nymphis Carthaea tenentibus arva
<ov. met. 10.110>	ingens cervus erat, lateque patentibus altas
<ov. met. 10.111>	ipse suo capiti praebebat cornibus umbras.
<ov. met. 10.112>	Cornua fulgebant auro, demissaque in armos
<ov. met. 10.113>	pendebant tereti gemmata monilia collo.
<ov. met. 10.114>	Bulla super frontem parvis argentea loris
<ov. met. 10.115>	vincta movebatur parilique aetate: nitebant
<ov. met. 10.116>	auribus e geminis circum cava tempora bacae.
<ov. met. 10.117>	Isque metu vacuus naturalique pavore
<ov. met. 10.118>	deposito celebrare domos mulcendaque colla
<ov. met. 10.119>	quamlibet ignotis manibus praebere solebat.
<ov. met. 10.120>	Sed tamen ante alios, Ceae pulcherrime gentis,
<ov. met. 10.121>	gratus erat, Cyparisse, tibi. Tu pabula cervum
<ov. met. 10.122>	ad nova, tu liquidi ducebas fontis ad undam,
<ov. met. 10.123>	tu modo nectebas varios per cornua flores,
<ov. met. 10.124>	nunc eques in tergo residens huc laetus et illuc
<ov. met. 10.125>	mollia purpureis frenabas ora capistris.
<ov. met. 10.126>	Aestus erat mediusque dies, solisque vapore
<ov. met. 10.127>	concava litorei fervebant bracchia cancri:
<ov. met. 10.128>	fessus in herbosa posuit sua corpora terra
<ov. met. 10.129>	cervus et arborea frigus ducebat ab umbra.
<ov. met. 10.130>	Hunc puer imprudens iaculo Cyparissus acuto
<ov. met. 10.131>	fixit; et ut saevo morientem vulnere vidit,
<ov. met. 10.132>	velle mori statuit. Quae non solacia Phoebus
<ov. met. 10.133>	dixit et ut leviter pro materiaque doleret,
<ov. met. 10.134>	admonuit! Gemit ille tamen munusque supremum
<ov. met. 10.135>	hoc petit a superis, ut tempore lugeat omni.
<ov. met. 10.136>	Iamque per inmensos egesto sanguine fletus
<ov. met. 10.137>	in viridem verti coeperunt membra colorem,
<ov. met. 10.138>	et modo qui nivea pendebant fronte capilli,
<ov. met. 10.139>	horrida caesaries fieri sumptoque rigore
<ov. met. 10.140>	sidereum gracili spectare cacumine caelum.
<ov. met. 10.141>	Ingemuit tristisque deus "lugebere nobis
<ov. met. 10.142>	lugebisque alios aderisque dolentibus" inquit.
<ov. met. 10.143>	Tale nemus vates attraxerat inque ferarum
<ov. met. 10.144>	concilio medius turba volucrumque sedebat.
<ov. met. 10.145>	Ut satis impulsas temptavit pollice chordas
<ov. met. 10.146>	et sensit varios, quamvis diversa sonarent,
<ov. met. 10.147>	concordare modos, hoc vocem carmine movit:
<ov. met. 10.148>	"Ab Iove, Musa parens, (cedunt Iovis omnia regno!)
<ov. met. 10.149>	carmina nostra move! Iovis est mihi saepe potestas
<ov. met. 10.150>	dicta prius: cecini plectro graviore Gigantas
<ov. met. 10.151>	sparsaque Phlegraeis victricia fulmina campis:
<ov. met. 10.152>	nunc opus est leviore lyra, puerosque canamus
<ov. met. 10.153>	dilectos superis, inconcessisque puellas
<ov. met. 10.154>	ignibus attonitas meruisse libidine poenam.
<ov. met. 10.155>	Rex superum Phrygii quondam Ganymedis amore
<ov. met. 10.156>	arsit, et inventum est aliquid, quod Iuppiter esse,
<ov. met. 10.157>	quam quod erat, mallet. Nulla tamen alite verti
<ov. met. 10.158>	dignatur, nisi quae posset sua fulmina ferre.
<ov. met. 10.159>	Nec mora, percusso mendacibus aere pennis
<ov. met. 10.160>	abripit Iliaden; qui nunc quoque pocula miscet
<ov. met. 10.161>	invitaque Iovi nectar Iunone ministrat.
<ov. met. 10.162>	Te quoque, Amyclide, posuisset in aethere Phoebus,
<ov. met. 10.163>	tristia si spatium ponendi fata dedissent.
<ov. met. 10.164>	Qua licet, aeternus tamen es: quotiensque repellit
<ov. met. 10.165>	ver hiemem piscique aries succedit aquoso,
<ov. met. 10.166>	tu totiens oreris viridique in caespite flores.
<ov. met. 10.167>	Te meus ante omnes genitor dilexit, et orbe
<ov. met. 10.168>	in medio positi caruerunt praeside Delphi,
<ov. met. 10.169>	dum deus Eurotan inmunitamque frequentat
<ov. met. 10.170>	Sparten. Nec citharae nec sunt in honore sagittae:
<ov. met. 10.171>	inmemor ipse sui non retia ferre recusat,
<ov. met. 10.172>	non tenuisse canes, non per iuga montis iniqui
<ov. met. 10.173>	ire comes, longaque alit adsuetudine flammas.
<ov. met. 10.174>	Iamque fere medius Titan venientis et actae
<ov. met. 10.175>	noctis erat spatioque pari distabat utrimque:
<ov. met. 10.176>	corpora veste levant et suco pinguis olivi
<ov. met. 10.177>	splendescunt latique ineunt certamina disci.
<ov. met. 10.178>	Quem prius aerias libratum Phoebus in auras
<ov. met. 10.179>	misit et oppositas disiecit pondere nubes.
<ov. met. 10.180>	Reccidit in solidam longo post tempore terram
<ov. met. 10.181>	pondus et exhibuit iunctam cum viribus artem.
<ov. met. 10.182>	Protinus imprudens actusque cupidine lusus
<ov. met. 10.183>	tollere Taenarides orbem properabat. At illum
<ov. met. 10.184>	dura repercusso subiecit verbere tellus
<ov. met. 10.185>	in vultus, Hyacinthe, tuos. Expalluit aeque
<ov. met. 10.186>	quam puer ipse deus conlapsosque excipit artus,
<ov. met. 10.187>	et modo te refovet, modo tristia vulnera siccat,
<ov. met. 10.188>	nunc animam admotis fugientem sustinet herbis.
<ov. met. 10.189>	Nil prosunt artes: erat inmedicabile vulnus.
<ov. met. 10.190>	Ut siquis violas rigidumve papaver in horto
<ov. met. 10.191>	liliaque infringat fulvis horrentia linguis,
<ov. met. 10.192>	marcida demittant subito caput illa vietum
<ov. met. 10.193>	nec se sustineant spectentque cacumine terram:
<ov. met. 10.194>	sic vultus moriens iacet, et defecta vigore
<ov. met. 10.195>	ipsa sibi est oneri cervix umeroque recumbit.
<ov. met. 10.196>	"Laberis, Oebalide, prima fraudate iuventa,"
<ov. met. 10.197>	Phoebus ait "videoque tuum, mea crimina, vulnus.
<ov. met. 10.198>	Tu dolor es facinusque meum: mea dextera leto
<ov. met. 10.199>	inscribenda tuo est! Ego sum tibi funeris auctor.
<ov. met. 10.200>	Quae mea culpa tamen? Nisi si lusisse vocari
<ov. met. 10.201>	culpa potest, nisi culpa potest et amasse vocari.
<ov. met. 10.202>	Atque utinam merito vitam tecumque liceret
<ov. met. 10.203>	reddere! Quod quoniam fatali lege tenemur,
<ov. met. 10.204>	semper eris mecum memorique haerebis in ore.
<ov. met. 10.205>	Te lyra pulsa manu, te carmina nostra sonabunt,
<ov. met. 10.206>	flosque novus scripto gemitus imitabere nostros.
<ov. met. 10.207>	Tempus et illud erit, quo se fortissimus heros
<ov. met. 10.208>	addat in hunc florem folioque legatur eodem."
<ov. met. 10.209>	Talia dum vero memorantur Apollinis ore,
<ov. met. 10.210>	ecce cruor, qui fusus humo signaverat herbas,
<ov. met. 10.211>	desinit esse cruor, Tyrioque nitentior ostro
<ov. met. 10.212>	flos oritur formamque capit quam lilia, si non
<ov. met. 10.213>	purpureus color his, argenteus esset in illis.
<ov. met. 10.214>	Non satis hoc Phoebo est (is enim fuit auctor honoris):
<ov. met. 10.215>	ipse suos gemitus foliis inscribit, et AI AI
<ov. met. 10.216>	flos habet inscriptum, funestaque littera dicta est.
<ov. met. 10.217>	Nec genuisse pudet Sparten Hyacinthon, honorque
<ov. met. 10.218>	durat in hoc aevi, celebrandaque more priorum
<ov. met. 10.219>	annua praelata redeunt Hyacinthia pompa.
<ov. met. 10.220>	At si forte roges fecundam Amathunta metallis,
<ov. met. 10.221>	an genuisse velit Propoetidas, abnuat aeque
<ov. met. 10.222>	atque illos, gemino quondam quibus aspera cornu
<ov. met. 10.223>	frons erat: unde etiam nomen traxere Cerastae.
<ov. met. 10.224>	Ante fores horum stabat Iovis Hospitis ara;
<ov. met. 10.225>	ignarus sceleris quam siquis sanguine tinctam
<ov. met. 10.226>	advena vidisset, mactatos crederet illic
<ov. met. 10.227>	lactantes vitulos Amathusiacasque bidentes:
<ov. met. 10.228>	hospes erat caesus. Sacris offensa nefandis
<ov. met. 10.229>	ipsa suas urbes Ophiusiaque arva parabat
<ov. met. 10.230>	deserere alma Venus. "Sed quid loca grata, quid urbes
<ov. met. 10.231>	peccavere meae? Quod" dixit "crimen in illis?
<ov. met. 10.232>	Exsilio poenam potius gens impia pendat,
<ov. met. 10.233>	vel nece, vel siquid medium est mortisque fugaeque.
<ov. met. 10.234>	Idque quid esse potest, nisi versae poena figurae?"
<ov. met. 10.235>	Dum dubitat, quo mutet eos, ad cornua vultum
<ov. met. 10.236>	flexit et admonita est haec illis posse relinqui:
<ov. met. 10.237>	grandiaque in torvos transformat membra iuvencos.
<ov. met. 10.238>	Sunt tamen obscenae Venerem Propoetides ausae
<ov. met. 10.239>	esse negare deam. Pro quo sua, numinis ira,
<ov. met. 10.240>	corpora cum forma primae vulgasse feruntur:
<ov. met. 10.241>	utque pudor cessit sanguisque induruit oris,
<ov. met. 10.242>	in rigidum parvo silicem discrimine versae.
<ov. met. 10.243>	Quas quia Pygmalion aevum per crimen agentes
<ov. met. 10.244>	viderat, offensus vitiis, quae plurima menti
<ov. met. 10.245>	femineae natura dedit, sine coniuge caelebs
<ov. met. 10.246>	vivebat thalamique diu consorte carebat.
<ov. met. 10.247>	Interea niveum mira feliciter arte
<ov. met. 10.248>	sculpsit ebur formamque dedit, qua femina nasci
<ov. met. 10.249>	nulla potest: operisque sui concepit amorem.
<ov. met. 10.250>	Virginis est verae facies, quam vivere credas,
<ov. met. 10.251>	et, si non obstet reverentia, velle moveri:
<ov. met. 10.252>	ars adeo latet arte sua. Miratur et haurit
<ov. met. 10.253>	pectore Pygmalion simulati corporis ignes.
<ov. met. 10.254>	Saepe manus operi temptantes admovet, an sit
<ov. met. 10.255>	corpus an illud ebur: nec adhuc ebur esse fatetur.
<ov. met. 10.256>	Oscula dat reddique putat loquiturque tenetque,
<ov. met. 10.257>	et credit tactis digitos insidere membris,
<ov. met. 10.258>	et metuit, pressos veniat ne livor in artus.
<ov. met. 10.259>	Et modo blanditias adhibet, modo grata puellis
<ov. met. 10.260>	munera fert illi conchas teretesque lapillos
<ov. met. 10.261>	et parvas volucres et flores mille colorum
<ov. met. 10.262>	liliaque pictasque pilas et ab arbore lapsas
<ov. met. 10.263>	Heliadum lacrimas; ornat quoque vestibus artus,
<ov. met. 10.264>	dat digitis gemmas, dat longa monilia collo:
<ov. met. 10.265>	aure leves bacae, redimicula pectore pendent.
<ov. met. 10.266>	Cuncta decent: nec nuda minus formosa videtur.
<ov. met. 10.267>	Conlocat hanc stratis concha Sidonide tinctis
<ov. met. 10.268>	appellatque tori sociam, acclinataque colla
<ov. met. 10.269>	mollibus in plumis, tamquam sensura, reponit.
<ov. met. 10.270>	Festa dies Veneris tota celeberrima Cypro
<ov. met. 10.271>	venerat, et pandis inductae cornibus aurum
<ov. met. 10.272>	conciderant ictae nivea cervice iuvencae,
<ov. met. 10.273>	turaque fumabant: cum munere functus ad aras
<ov. met. 10.274>	constitit et timide, "si di dare cuncta potestis,
<ov. met. 10.275>	sit coniunx, opto" (non ausus "eburnea virgo"
<ov. met. 10.276>	dicere) Pygmalion "similis mea" dixit "eburnae."
<ov. met. 10.277>	Sensit, ut ipsa suis aderat Venus aurea festis,
<ov. met. 10.278>	vota quid illa velint; et, amici numinis omen,
<ov. met. 10.279>	flamma ter accensa est apicemque per aera duxit.
<ov. met. 10.280>	Ut rediit, simulacra suae petit ille puellae
<ov. met. 10.281>	incumbensque toro dedit oscula: visa tepere est.
<ov. met. 10.282>	Admovet os iterum, manibus quoque pectora temptat:
<ov. met. 10.283>	temptatum mollescit ebur positoque rigore
<ov. met. 10.284>	subsidit digitis ceditque, ut Hymettia sole
<ov. met. 10.285>	cera remollescit tractataque pollice multas
<ov. met. 10.286>	flectitur in facies ipsoque fit utilis usu.
<ov. met. 10.287>	Dum stupet et dubie gaudet fallique veretur,
<ov. met. 10.288>	rursus amans rursusque manu sua vota retractat.
<ov. met. 10.289>	Corpus erat: saliunt temptatae pollice venae.
<ov. met. 10.290>	Tum vero Paphius plenissima concipit heros
<ov. met. 10.291>	verba, quibus Veneri grates agat, oraque tandem
<ov. met. 10.292>	ore suo non falsa premit: dataque oscula virgo
<ov. met. 10.293>	sensit et erubuit timidumque ad lumina lumen
<ov. met. 10.294>	attollens pariter cum caelo vidit amantem.
<ov. met. 10.295>	Coniugio, quod fecit, adest dea. Iamque coactis
<ov. met. 10.296>	cornibus in plenum noviens lunaribus orbem
<ov. met. 10.297>	illa Paphon genuit, de qua tenet insula nomen.
<ov. met. 10.298>	Editus hac ille est, qui, si sine prole fuisset,
<ov. met. 10.299>	inter felices Cinyras potuisset haberi.
<ov. met. 10.300>	Dira canam: procul hinc natae, procul este parentes!
<ov. met. 10.301>	Aut, mea si vestras mulcebunt carmina mentes,
<ov. met. 10.302>	desit in hac mihi parte fides, nec credite factum,
<ov. met. 10.303>	vel, si credetis, facti quoque credite poenam.
<ov. met. 10.304>	Si tamen admissum sinit hoc natura videri,
<ov. met. 10.305>	gentibus Ismariis et nostro gratulor orbi,
<ov. met. 10.306>	gratulor huic terrae, quod abest regionibus illis,
<ov. met. 10.307>	quae tantum genuere nefas. Sit dives amomo
<ov. met. 10.308>	cinnamaque costumque suum sudataque ligno
<ov. met. 10.309>	tura ferat floresque alios Panchaia tellus,
<ov. met. 10.310>	dum ferat et murram: tanti nova non fuit arbor.
<ov. met. 10.311>	Ipse negat nocuisse tibi sua tela Cupido,
<ov. met. 10.312>	Myrrha, facesque suas a crimine vindicat isto.
<ov. met. 10.313>	Stipite te Stygio tumidisque adflavit echidnis
<ov. met. 10.314>	e tribus una soror. Scelus est odisse parentem:
<ov. met. 10.315>	hic amor est odio maius scelus. Undique lecti
<ov. met. 10.316>	te cupiunt proceres, totoque oriente iuventus
<ov. met. 10.317>	ad thalami certamen adest. Ex omnibus unum
<ov. met. 10.318>	elige, Myrrha, virum: dum ne sit in omnibus unus.
<ov. met. 10.319>	Illa quidem sentit foedoque repugnat amori
<ov. met. 10.320>	et secum "quo mente feror? quid molior?" inquit:
<ov. met. 10.321>	"di, precor, et pietas sacrataque iura parentum,
<ov. met. 10.322>	hoc prohibete nefas scelerique resistite nostro, ---
<ov. met. 10.323>	si tamen hoc scelus est. Sed enim damnare negatur
<ov. met. 10.324>	hanc venerem pietas, coeuntque animalia nullo
<ov. met. 10.325>	cetera delicto. Nec habetur turpe iuvencae
<ov. met. 10.326>	ferre patrem tergo, fit equo sua filia coniunx,
<ov. met. 10.327>	quasque creavit init pecudes caper, ipsaque, cuius
<ov. met. 10.328>	semine concepta est, ex illo concipit ales.
<ov. met. 10.329>	Felices, quibus ista licent! Humana malignas
<ov. met. 10.330>	cura dedit leges, et quod natura remittit,
<ov. met. 10.331>	invida iura negant. Gentes tamen esse feruntur,
<ov. met. 10.332>	in quibus et nato genetrix et nata parenti
<ov. met. 10.333>	iungitur, ut pietas geminato crescat amore.
<ov. met. 10.334>	Me miseram, quod non nasci mihi contigit illic,
<ov. met. 10.335>	fortunaque loci laedor! --- Quid in ista revolvor?
<ov. met. 10.336>	Spes interdictae discedite! Dignus amari
<ov. met. 10.337>	ille, sed ut pater, est. --- Ergo si filia magni
<ov. met. 10.338>	non essem Cinyrae, Cinyrae concumbere possem;
<ov. met. 10.339>	nunc quia iam meus est, non est meus, ipsaque damno
<ov. met. 10.340>	est mihi proximitas: aliena potentior essem.
<ov. met. 10.341>	Ire libet procul hinc patriaeque relinquere fines,
<ov. met. 10.342>	dum scelus effugiam. Retinet malus ardor amantem,
<ov. met. 10.343>	ut praesens spectem Cinyram tangamque loquarque
<ov. met. 10.344>	osculaque admoveam, si nil conceditur ultra.
<ov. met. 10.345>	Ultra autem spectare aliquid potes, impia virgo?
<ov. met. 10.346>	Et quot confundas et iura et nomina, sentis!
<ov. met. 10.347>	Tune eris et matris paelex et adultera patris?
<ov. met. 10.348>	Tune soror nati genetrixque vocabere fratris?
<ov. met. 10.349>	Nec metues atro crinitas angue sorores,
<ov. met. 10.350>	quas facibus saevis oculos atque ora petentes
<ov. met. 10.351>	noxia corda vident? At tu, dum corpore non es
<ov. met. 10.352>	passa nefas, animo ne concipe, neve potentis
<ov. met. 10.353>	concubitu vetito naturae pollue foedus.
<ov. met. 10.354>	Velle puta: res ipsa vetat. Pius ille memorque est
<ov. met. 10.355>	moris --- et o vellem similis furor esset in illo!"
<ov. met. 10.356>	Dixerat, at Cinyras, quem copia digna procorum,
<ov. met. 10.357>	quid faciat, dubitare facit, scitatur ab ipsa
<ov. met. 10.358>	nominibus dictis, cuius velit esse mariti.
<ov. met. 10.359>	Illa silet primo, patriisque in vultibus haerens
<ov. met. 10.360>	aestuat et tepido suffundit lumina rore.
<ov. met. 10.361>	Virginei Cinyras haec credens esse timoris,
<ov. met. 10.362>	flere vetat siccatque genas atque oscula iungit.
<ov. met. 10.363>	Myrrha datis nimium gaudet: consultaque, qualem
<ov. met. 10.364>	optet habere virum, "similem tibi" dixit. At ille
<ov. met. 10.365>	non intellectam vocem conlaudat et "esto
<ov. met. 10.366>	tam pia semper" ait. Pietatis nomine dicto
<ov. met. 10.367>	demisit vultus sceleris sibi conscia virgo.
<ov. met. 10.368>	Noctis erat medium, curasque et corpora somnus
<ov. met. 10.369>	solverat. At virgo Cinyreia pervigil igni
<ov. met. 10.370>	carpitur indomito furiosaque vota retractat.
<ov. met. 10.371>	Et modo desperat, modo vult temptare, pudetque
<ov. met. 10.372>	et cupit, et, quid agat, non invenit. Utque securi
<ov. met. 10.373>	saucia trabs ingens, ubi plaga novissima restat,
<ov. met. 10.374>	quo cadat, in dubio est omnique a parte timetur:
<ov. met. 10.375>	sic animus vario labefactus vulnere nutat
<ov. met. 10.376>	huc levis atque illuc momentaque sumit utroque.
<ov. met. 10.377>	Nec modus aut requies, nisi mors, reperitur amoris.
<ov. met. 10.378>	Mors placet. Erigitur laqueoque innectere fauces
<ov. met. 10.379>	destinat et zona summo de poste revincta
<ov. met. 10.380>	"care vale Cinyra causamque intellege mortis!"
<ov. met. 10.381>	dixit et aptabat pallenti vincula collo.
<ov. met. 10.382>	Murmura verborum fidas nutricis ad aures
<ov. met. 10.383>	pervenisse ferunt limen servantis alumnae.
<ov. met. 10.384>	Surgit anus reseratque fores, mortisque paratae
<ov. met. 10.385>	instrumenta videns spatio conclamat eodem
<ov. met. 10.386>	seque ferit scinditque sinus ereptaque collo
<ov. met. 10.387>	vincula dilaniat. Tum denique flere vacavit,
<ov. met. 10.388>	tum dare complexus laqueique requirere causam.
<ov. met. 10.389>	Muta silet virgo terramque inmota tuetur
<ov. met. 10.390>	et deprensa dolet tardae conamina mortis.
<ov. met. 10.391>	Instat anus canosque suos et inania nudans
<ov. met. 10.392>	ubera per cunas alimentaque prima precatur,
<ov. met. 10.393>	ut sibi committat, quidquid dolet. Illa rogantem
<ov. met. 10.394>	aversata gemit. Certa est exquirere nutrix
<ov. met. 10.395>	nec solam spondere fidem: "dic" inquit "opemque
<ov. met. 10.396>	me sine ferre tibi; non est mea pigra senectus.
<ov. met. 10.397>	Seu furor est, habeo, quae carmine sanet et herbis,
<ov. met. 10.398>	sive aliquis nocuit, magico lustrabere ritu,
<ov. met. 10.399>	ira deum sive est, sacris placabilis ira.
<ov. met. 10.400>	Quid rear ulterius ? Certe fortuna domusque
<ov. met. 10.401>	sospes et in cursu est, vivit genetrixque paterque."
<ov. met. 10.402>	Myrrha, patre audito, suspiria duxit ab imo
<ov. met. 10.403>	pectore. Nec nutrix etiamnum concipit ullum
<ov. met. 10.404>	mente nefas, aliquemque tamen praesentit amorem;
<ov. met. 10.405>	propositique tenax, quodcumque est, orat, ut ipsi
<ov. met. 10.406>	indicet, et gremio lacrimantem tollit anili
<ov. met. 10.407>	atque ita complectens infirmis membra lacertis
<ov. met. 10.408>	"sensimus," inquit "amas! sed et hic mea (pone timorem)
<ov. met. 10.409>	sedulitas erit apta tibi, nec sentiet umquam
<ov. met. 10.410>	hoc pater." Exsiluit gremio furibunda torumque
<ov. met. 10.411>	ore premens "discede, precor, miseroque pudori
<ov. met. 10.412>	parce!" ait. Instanti "discede, aut desine" dixit
<ov. met. 10.413>	"quaerere, quid doleam: scelus est, quod scire laboras."
<ov. met. 10.414>	Horret anus tremulasque manus annisque metuque
<ov. met. 10.415>	tendit et ante pedes supplex procumbit alumnae
<ov. met. 10.416>	et modo blanditur, modo, si non conscia fiat,
<ov. met. 10.417>	terret; et indicium laquei coeptaeque minatur
<ov. met. 10.418>	mortis et officium commisso spondet amori.
<ov. met. 10.419>	Extulit illa caput lacrimisque implevit obortis
<ov. met. 10.420>	pectora nutricis; conataque saepe fateri
<ov. met. 10.421>	saepe tenet vocem, pudibundaque vestibus ora
<ov. met. 10.422>	texit et "o" dixit "felicem coniuge matrem!"
<ov. met. 10.423>	Hactenus, et gemuit. Gelidus nutricis in artus
<ov. met. 10.424>	ossaque (sensit enim) penetrat tremor, albaque toto
<ov. met. 10.425>	vertice canities rigidis stetit hirta capillis.
<ov. met. 10.426>	Multaque, ut excuteret diros, si posset, amores,
<ov. met. 10.427>	addidit: at virgo scit se non falsa moneri,
<ov. met. 10.428>	certa mori tamen est, si non potiatur amore.
<ov. met. 10.429>	"Vive," ait haec "potiere tuo" --- et, non ausa "parente"
<ov. met. 10.430>	dicere, conticuit promissaque numine firmat.
<ov. met. 10.431>	Festa piae Cereris celebrabant annua matres
<ov. met. 10.432>	illa, quibus nivea velatae corpora veste
<ov. met. 10.433>	primitias frugum dant spicea serta suarum
<ov. met. 10.434>	perque novem noctes venerem tactusque viriles
<ov. met. 10.435>	in vetitis numerant. Turba Cenchreis in illa
<ov. met. 10.436>	regis adest coniunx, arcanaque sacra frequentat.
<ov. met. 10.437>	Ergo legitima vacuus dum coniuge lectus,
<ov. met. 10.438>	nacta gravem vino Cinyram male sedula nutrix,
<ov. met. 10.439>	nomine mentito veros exponit amores
<ov. met. 10.440>	et faciem laudat. Quaesitis virginis annis
<ov. met. 10.441>	"par" ait "est Myrrhae." Quam postquam adducere iussa est
<ov. met. 10.442>	utque domum rediit, "gaude mea" dixit "alumna:
<ov. met. 10.443>	vicimus." Infelix non toto pectore sentit
<ov. met. 10.444>	laetitiam virgo, praesagaque pectora maerent;
<ov. met. 10.445>	sed tamen et gaudet: tanta est discordia mentis.
<ov. met. 10.446>	Tempus erat, quo cuncta silent, interque triones
<ov. met. 10.447>	flexerat obliquo plaustrum temone Bootes:
<ov. met. 10.448>	ad facinus venit illa suum. Fugit aurea caelo
<ov. met. 10.449>	luna, tegunt nigrae latitantia sidera nubes:
<ov. met. 10.450>	nox caret igne suo. Primus tegis, Icare, vultus
<ov. met. 10.451>	Erigoneque pio sacrata parentis amore.
<ov. met. 10.452>	Ter pedis offensi signo est revocata, ter omen
<ov. met. 10.453>	funereus bubo letali carmine fecit:
<ov. met. 10.454>	it tamen, et tenebrae minuunt noxque atra pudorem;
<ov. met. 10.455>	nutricisque manum laeva tenet, altera motu
<ov. met. 10.456>	caecum iter explorat. Thalami iam limina tangit,
<ov. met. 10.457>	iamque fores aperit, iam ducitur intus: at illi
<ov. met. 10.458>	poplite succiduo genua intremuere, fugitque
<ov. met. 10.459>	et color et sanguis, animusque relinquit euntem.
<ov. met. 10.460>	Quoque suo propior sceleri est, magis horret, et ausi
<ov. met. 10.461>	paenitet, et vellet non cognita posse reverti.
<ov. met. 10.462>	Cunctantem longaeva manu deducit et alto
<ov. met. 10.463>	admotam lecto cum traderet "accipe," dixit
<ov. met. 10.464>	"ista tua est, Cinyra" devotaque corpora iunxit.
<ov. met. 10.465>	Accipit obsceno genitor sua viscera lecto
<ov. met. 10.466>	virgineosque metus levat hortaturque timentem.
<ov. met. 10.467>	Forsitan aetatis quoque nomine "filia" dixit,
<ov. met. 10.468>	dixit et illa "pater," sceleri ne nomina desint.
<ov. met. 10.469>	Plena patris thalamis excedit et impia diro
<ov. met. 10.470>	semina fert utero conceptaque crimina portat.
<ov. met. 10.471>	Postera nox facinus geminat. Nec finis in illa est:
<ov. met. 10.472>	cum tandem Cinyras, avidus cognoscere amantem
<ov. met. 10.473>	post tot concubitus, inlato lumine vidit
<ov. met. 10.474>	et scelus et natam, verbisque dolore retentis
<ov. met. 10.475>	pendenti nitidum vagina deripit ensem.
<ov. met. 10.476>	Myrrha fugit, tenebrisque et caecae munere noctis
<ov. met. 10.477>	intercepta neci est: latosque vagata per agros
<ov. met. 10.478>	palmiferos Arabas Panchaeaque rura reliquit;
<ov. met. 10.479>	perque novem erravit redeuntis cornua lunae,
<ov. met. 10.480>	cum tandem terra requievit fessa Sabaea;
<ov. met. 10.481>	vixque uteri portabat onus. Tum nescia voti
<ov. met. 10.482>	atque inter mortisque metus et taedia vitae
<ov. met. 10.483>	est tales complexa preces: "O siqua patetis
<ov. met. 10.484>	numina confessis, merui nec triste recuso
<ov. met. 10.485>	supplicium. Sed ne violem vivosque superstes
<ov. met. 10.486>	mortuaque exstinctos, ambobus pellite regnis
<ov. met. 10.487>	mutataeque mihi vitamque necemque negate."
<ov. met. 10.488>	Numen confessis aliquod patet: ultima certe
<ov. met. 10.489>	vota suos habuere deos. Nam crura loquentis
<ov. met. 10.490>	terra supervenit, ruptosque obliqua per ungues
<ov. met. 10.491>	porrigitur radix, longi firmamina trunci;
<ov. met. 10.492>	ossaque robur agunt, mediaque manente medulla
<ov. met. 10.493>	sanguis it in sucos, in magnos bracchia ramos,
<ov. met. 10.494>	in parvos digiti, duratur cortice pellis.
<ov. met. 10.495>	Iamque gravem crescens uterum perstrinxerat arbor
<ov. met. 10.496>	pectoraque obruerat collumque operire parabat,
<ov. met. 10.497>	non tulit illa moram venientique obvia ligno
<ov. met. 10.498>	subsedit mersitque suos in cortice vultus.
<ov. met. 10.499>	Quae quamquam amisit veteres cum corpore sensus,
<ov. met. 10.500>	flet tamen, et tepidae manant ex arbore guttae.
<ov. met. 10.501>	Est honor et lacrimis, stillataque robore murra
<ov. met. 10.502>	nomen erile tenet nulloque tacebitur aevo.
<ov. met. 10.503>	At male conceptus sub robore creverat infans
<ov. met. 10.504>	quaerebatque viam, qua se genetrice relicta
<ov. met. 10.505>	exsereret: media gravidus tumet arbore venter.
<ov. met. 10.506>	Tendit onus matrem: neque habent sua verba dolores,
<ov. met. 10.507>	nec Lucina potest parientis voce vocari.
<ov. met. 10.508>	Nitenti tamen est similis curvataque crebros
<ov. met. 10.509>	dat gemitus arbor lacrimisque cadentibus umet.
<ov. met. 10.510>	Constitit ad ramos mitis Lucina dolentes
<ov. met. 10.511>	admovitque manus et verba puerpera dixit.
<ov. met. 10.512>	Arbor agit rimas et fissa cortice vivum
<ov. met. 10.513>	reddit onus, vagitque puer; quem mollibus herbis
<ov. met. 10.514>	naides impositum lacrimis unxere parentis.
<ov. met. 10.515>	Laudaret faciem Livor quoque. Qualia namque
<ov. met. 10.516>	corpora nudorum tabula pinguntur Amorum,
<ov. met. 10.517>	talis erat: sed, ne faciat discrimina cultus,
<ov. met. 10.518>	aut huic adde leves, aut illi deme pharetras.
<ov. met. 10.519>	Labitur occulte fallitque volatilis aetas,
<ov. met. 10.520>	et nihil est annis velocius. Ille sorore
<ov. met. 10.521>	natus avoque suo, qui conditus arbore nuper,
<ov. met. 10.522>	nuper erat genitus, modo formosissimus infans,
<ov. met. 10.523>	iam iuvenis, iam vir, iam se formosior ipso est:
<ov. met. 10.524>	iam placet et Veneri matrisque ulciscitur ignes.
<ov. met. 10.525>	Namque pharetratus dum dat puer oscula matri,
<ov. met. 10.526>	inscius exstanti destrinxit harundine pectus.
<ov. met. 10.527>	Laesa manu natum dea reppulit. Altius actum
<ov. met. 10.528>	vulnus erat specie primoque fefellerat ipsam.
<ov. met. 10.529>	Capta viri forma non iam Cythereia curat
<ov. met. 10.530>	litora, non alto repetit Paphon aequore cinctam
<ov. met. 10.531>	piscosamque Gnidon gravidamve Amathunta metallis;
<ov. met. 10.532>	abstinet et caelo: caelo praefertur Adonis.
<ov. met. 10.533>	Hunc tenet, huic comes est; adsuetaque semper in umbra
<ov. met. 10.534>	indulgere sibi formamque augere colendo
<ov. met. 10.535>	per iuga, per silvas dumosaque saxa vagatur
<ov. met. 10.536>	fine genu vestem ritu succincta Dianae
<ov. met. 10.537>	hortaturque canes; tutaeque animalia praedae,
<ov. met. 10.538>	aut pronos lepores aut celsum in cornua cervum,
<ov. met. 10.539>	aut agitat dammas: a fortibus abstinet apris
<ov. met. 10.540>	raptoresque lupos armatosque unguibus ursos
<ov. met. 10.541>	vitat et armenti saturatos caede leones.
<ov. met. 10.542>	Te quoque, ut hos timeas, siquid prodesse monendo
<ov. met. 10.543>	possit, Adoni, monet, "fortis" que "fugacibus esto"
<ov. met. 10.544>	inquit "in audaces non est audacia tuta.
<ov. met. 10.545>	Parce meo, iuvenis, temerarius esse periclo,
<ov. met. 10.546>	neve feras, quibus arma dedit natura, lacesse,
<ov. met. 10.547>	stet mihi ne magno tua gloria. Non movet aetas
<ov. met. 10.548>	nec facies nec quae Venerem movere, leones
<ov. met. 10.549>	saetigerosque sues oculosque animosque ferarum.
<ov. met. 10.550>	Fulmen habent acres in aduncis dentibus apri,
<ov. met. 10.551>	impetus est fulvis et vasta leonibus ira,
<ov. met. 10.552>	invisumque mihi genus est." Quae causa, roganti
<ov. met. 10.553>	"dicam," ait "et veteris monstrum mirabere culpae.
<ov. met. 10.554>	Sed labor insolitus iam me lassavit, et ecce
<ov. met. 10.555>	opportuna sua blanditur populus umbra,
<ov. met. 10.556>	datque torum caespes; libet hac requiescere tecum"
<ov. met. 10.557>	(et requievit) "humo" pressitque et gramen et ipsum,
<ov. met. 10.558>	inque sinu iuvenis posita cervice reclinis
<ov. met. 10.559>	sic ait ac mediis interserit oscula verbis:
<ov. met. 10.560>	"Forsitan audieris aliquam certamine cursus
<ov. met. 10.561>	veloces superasse viros. Non fabula rumor
<ov. met. 10.562>	ille fuit: superabat enim; nec dicere posses,
<ov. met. 10.563>	laude pedum formaene bono praestantior esset.
<ov. met. 10.564>	Scitanti deus huic de coniuge "coniuge" dixit
<ov. met. 10.565>	"nil opus est, Atalanta, tibi: fuge coniugis usum!
<ov. met. 10.566>	nec tamen effugies teque ipsa viva carebis."
<ov. met. 10.567>	Territa sorte dei per opacas innuba silvas
<ov. met. 10.568>	vivit et instantem turbam violenta procorum
<ov. met. 10.569>	condicione fugat, nec "sum potienda, nisi" inquit
<ov. met. 10.570>	"victa prius cursu. Pedibus contendite mecum:
<ov. met. 10.571>	praemia veloci coniunx thalamique dabuntur,
<ov. met. 10.572>	mors pretium tardis. Ea lex certaminis esto."
<ov. met. 10.573>	Illa quidem inmitis: sed (tanta potentia formae est)
<ov. met. 10.574>	venit ad hanc legem temeraria turba procorum.
<ov. met. 10.575>	Sederat Hippomenes cursus spectator iniqui
<ov. met. 10.576>	et "petitur cuiquam per tanta pericula coniunx?"
<ov. met. 10.577>	dixerat ac nimios iuvenum damnarat amores.
<ov. met. 10.578>	Ut faciem et posito corpus velamine vidit,
<ov. met. 10.579>	quale meum, vel quale tuum, si femina fias,
<ov. met. 10.580>	obstipuit tollensque manus "ignoscite," dixit
<ov. met. 10.581>	"quos modo culpavi. Nondum mihi praemia nota,
<ov. met. 10.582>	quae peteretis, erant." Laudando concipit ignes
<ov. met. 10.583>	et, ne quis iuvenum currat velocius, optat
<ov. met. 10.584>	invidiaque timet. "Sed cur certaminis huius
<ov. met. 10.585>	intemptata mihi fortuna relinquitur?" inquit
<ov. met. 10.586>	"audentes deus ipse iuvat." Dum talia secum
<ov. met. 10.587>	exigit Hippomenes, passu volat alite virgo.
<ov. met. 10.588>	Quae quamquam Scythica non setius ire sagitta
<ov. met. 10.589>	Aonio visa est iuveni, tamen ille decorem
<ov. met. 10.590>	miratur magis; et cursus facit ipse decorem.
<ov. met. 10.591>	Aura refert ablata citis talaria plantis,
<ov. met. 10.592>	tergaque iactantur crines per eburnea, quaeque
<ov. met. 10.593>	poplitibus suberant picto genualia limbo;
<ov. met. 10.594>	inque puellari corpus candore ruborem
<ov. met. 10.595>	traxerat, haud aliter, quam cum super atria velum
<ov. met. 10.596>	candida purpureum simulatas inficit umbras.
<ov. met. 10.597>	Dum notat haec hospes, decursa novissima meta est
<ov. met. 10.598>	et tegitur festa victrix Atalanta corona.
<ov. met. 10.599>	Dant gemitum victi penduntque ex foedere poenas.
<ov. met. 10.600>	Non tamen eventu iuvenis deterritus horum
<ov. met. 10.601>	constitit in medio, vultuque in virgine fixo
<ov. met. 10.602>	"quid facilem titulum superando quaeris inertes?
<ov. met. 10.603>	mecum confer!" ait. "Seu me fortuna potentem
<ov. met. 10.604>	fecerit, a tanto non indignabere vinci:
<ov. met. 10.605>	namque mihi genitor Megareus Onchestius, illi
<ov. met. 10.606>	est Neptunus avus, pronepos ego regis aquarum,
<ov. met. 10.607>	nec virtus citra genus est; seu vincar, habebis
<ov. met. 10.608>	Hippomene victo magnum et memorabile nomen."
<ov. met. 10.609>	Talia dicentem molli Schoeneia vultu
<ov. met. 10.610>	adspicit et dubitat, superari an vincere malit.
<ov. met. 10.611>	Atque ita "quis deus hunc formosis" inquit "iniquus
<ov. met. 10.612>	perdere vult caraeque iubet discrimine vitae
<ov. met. 10.613>	coniugium petere hoc? Non sum, me iudice, tanti. ---
<ov. met. 10.614>	Nec forma tangor (poteram tamen hac quoque tangi),
<ov. met. 10.615>	sed quod adhuc puer est: non me movet ipse, sed aetas.
<ov. met. 10.616>	Quid quod inest virtus et mens interrita leti?
<ov. met. 10.617>	Quid quod ab aequorea numeratur origine quartus?
<ov. met. 10.618>	Quid quod amat tantique putat conubia nostra,
<ov. met. 10.619>	ut pereat, si me fors illi dura negarit?
<ov. met. 10.620>	Dum licet, hospes, abi thalamosque relinque cruentos:
<ov. met. 10.621>	coniugium crudele meum est. Tibi nubere nulla
<ov. met. 10.622>	nolet, et optari potes a sapiente puella. ---
<ov. met. 10.623>	Cur tamen est mihi cura tui tot iam ante peremptis?
<ov. met. 10.624>	Viderit! Intereat, quoniam tot caede procorum
<ov. met. 10.625>	admonitus non est agiturque in taedia vitae. ---
<ov. met. 10.626>	Occidet hic igitur, voluit quia vivere mecum,
<ov. met. 10.627>	indignamque necem pretium patietur amoris?
<ov. met. 10.628>	Non erit invidiae victoria nostra ferendae.
<ov. met. 10.629>	Sed non culpa mea est. Utinam desistere velles,
<ov. met. 10.630>	aut, quoniam es demens, utinam velocior esses!
<ov. met. 10.631>	A! quam virgineus puerili vultus in ore est!
<ov. met. 10.632>	A! miser Hippomene, nollem tibi visa fuissem!
<ov. met. 10.633>	Vivere dignus eras. Quod si felicior essem,
<ov. met. 10.634>	nec mihi coniugium fata importuna negarent,
<ov. met. 10.635>	unus eras, cum quo sociare cubilia vellem."
<ov. met. 10.636>	Dixerat; utque rudis primoque Cupidine tacta,
<ov. met. 10.637>	quid facit ignorans, amat et non sentit amorem.
<ov. met. 10.638>	Iam solitos poscunt cursus populusque paterque,
<ov. met. 10.639>	cum me sollicita proles Neptunia voce
<ov. met. 10.640>	invocat Hippomenes "Cytherea" que "comprecor, ausis
<ov. met. 10.641>	adsit" ait "nostris et quos dedit adiuvet ignes."
<ov. met. 10.642>	Detulit aura preces ad me non invida blandas;
<ov. met. 10.643>	motaque sum, fateor. Nec opis mora longa dabatur.
<ov. met. 10.644>	Est ager, indigenae Tamasenum nomine dicunt,
<ov. met. 10.645>	telluris Cypriae pars optima, quam mihi prisci
<ov. met. 10.646>	sacravere senes templisque accedere dotem
<ov. met. 10.647>	hanc iussere meis. Medio nitet arbor in arvo,
<ov. met. 10.648>	fulva comas, fulvo ramis crepitantibus auro.
<ov. met. 10.649>	Hinc tria forte mea veniens decerpta ferebam
<ov. met. 10.650>	aurea poma manu: nullique videnda nisi ipsi
<ov. met. 10.651>	Hippomenen adii docuique, quis usus in illis.
<ov. met. 10.652>	Signa tubae dederant, cum carcere pronus uterque
<ov. met. 10.653>	emicat et summam celeri pede libat harenam.
<ov. met. 10.654>	Posse putes illos sicco freta radere passu
<ov. met. 10.655>	et segetis canae stantes percurrere aristas.
<ov. met. 10.656>	Adiciunt animos iuveni clamorque favorque
<ov. met. 10.657>	verbaque dicentum: "Nunc, nunc incumbere tempus!
<ov. met. 10.658>	Hippomene, propera! nunc viribus utere totis!
<ov. met. 10.659>	pelle moram, vinces!" Dubium, Megareius heros
<ov. met. 10.660>	gaudeat, an virgo magis his Schoeneia dictis.
<ov. met. 10.661>	O quotiens, cum iam posset transire, morata est
<ov. met. 10.662>	spectatosque diu vultus invita reliquit!
<ov. met. 10.663>	Aridus e lasso veniebat anhelitus ore,
<ov. met. 10.664>	metaque erat longe. Tum denique de tribus unum
<ov. met. 10.665>	fetibus arboreis proles Neptunia misit.
<ov. met. 10.666>	Obstipuit virgo, nitidique cupidine pomi
<ov. met. 10.667>	declinat cursus aurumque volubile tollit.
<ov. met. 10.668>	Praeterit Hippomenes! Resonant spectacula plausu.
<ov. met. 10.669>	Illa moram celeri cessataque tempora cursu
<ov. met. 10.670>	corrigit atque iterum iuvenem post terga relinquit.
<ov. met. 10.671>	Et rursus pomi iactu remorata secundi
<ov. met. 10.672>	consequitur transitque virum. Pars ultima cursus
<ov. met. 10.673>	restabat; "nunc" inquit "ades, dea muneris auctor!"
<ov. met. 10.674>	inque latus campi, quo tardius illa rediret,
<ov. met. 10.675>	iecit ab obliquo nitidum iuvenaliter aurum.
<ov. met. 10.676>	An peteret, virgo visa est dubitare: coegi
<ov. met. 10.677>	tollere et adieci sublato pondera malo
<ov. met. 10.678>	impediique oneris pariter gravitate moraque.
<ov. met. 10.679>	Neve meus sermo cursu sit tardior ipso,
<ov. met. 10.680>	praeterita est virgo: duxit sua praemia victor.
<ov. met. 10.681>	Dignane, cui grates ageret, cui turis honorem
<ov. met. 10.682>	ferret, Adoni, fui? --- nec grates inmemor egit,
<ov. met. 10.683>	nec mihi tura dedit. Subitam convertor in iram;
<ov. met. 10.684>	contemptuque dolens, ne sim spernenda futuris,
<ov. met. 10.685>	exemplo caveo meque ipsa exhortor in ambos.
<ov. met. 10.686>	Templa, deum Matri quae quondam clarus Echion
<ov. met. 10.687>	fecerat ex voto, nemorosis abdita silvis,
<ov. met. 10.688>	transibant, et iter longum requiescere suasit.
<ov. met. 10.689>	Illic concubitus intempestiva cupido
<ov. met. 10.690>	occupat Hippomenen, a numine concita nostro.
<ov. met. 10.691>	Luminis exigui fuerat prope templa recessus,
<ov. met. 10.692>	speluncae similis, nativo pumice tectus,
<ov. met. 10.693>	religione sacer prisca, quo multa sacerdos
<ov. met. 10.694>	lignea contulerat veterum simulacra deorum.
<ov. met. 10.695>	Hunc init et vetito temerat sacraria probro.
<ov. met. 10.696>	Sacra retorserunt oculos; turritaque Mater
<ov. met. 10.697>	an Stygia sontes dubitavit mergeret unda.
<ov. met. 10.698>	Poena levis visa est. Ergo modo levia fulvae
<ov. met. 10.699>	colla iubae velant, digiti curvantur in ungues,
<ov. met. 10.700>	ex umeris armi fiunt, in pectora totum
<ov. met. 10.701>	pondus abit, summae cauda verruntur harenae.
<ov. met. 10.702>	Iram vultus habet, pro verbis murmura reddunt,
<ov. met. 10.703>	pro thalamis celebrant silvas: aliisque timendi
<ov. met. 10.704>	dente premunt domito Cybeleia frena leones.
<ov. met. 10.705>	Hos tu, care mihi, cumque his genus omne ferarum,
<ov. met. 10.706>	quod non terga fugae, sed pugnae pectora praebet,
<ov. met. 10.707>	effuge, ne virtus tua sit damnosa duobus."
<ov. met. 10.708>	Illa quidem monuit iunctisque per aera cygnis
<ov. met. 10.709>	carpit iter: sed stat monitis contraria virtus.
<ov. met. 10.710>	Forte suem latebris vestigia certa secuti
<ov. met. 10.711>	excivere canes, silvisque exire parantem
<ov. met. 10.712>	fixerat obliquo iuvenis Cinyreius ictu.
<ov. met. 10.713>	Protinus excussit pando venabula rostro
<ov. met. 10.714>	sanguine tincta suo trepidumque et tuta petentem
<ov. met. 10.715>	trux aper insequitur totosque sub inguine dentes
<ov. met. 10.716>	abdidit et fulva moribundum stravit harena.
<ov. met. 10.717>	Vecta levi curru medias Cytherea per auras
<ov. met. 10.718>	Cypron olorinis nondum pervenerat alis,
<ov. met. 10.719>	agnovit longe gemitum morientis et albas
<ov. met. 10.720>	flexit aves illuc. Utque aethere vidit ab alto
<ov. met. 10.721>	exanimem inque suo iactantem sanguine corpus,
<ov. met. 10.722>	desiluit pariterque sinum pariterque capillos
<ov. met. 10.723>	rupit et indignis percussit pectora palmis.
<ov. met. 10.724>	Questaque cum fatis "at non tamen omnia vestri
<ov. met. 10.725>	iuris erunt" dixit. "Luctus monimenta manebunt
<ov. met. 10.726>	semper, Adoni, mei, repetitaque mortis imago
<ov. met. 10.727>	annua plangoris peraget simulamina nostri.
<ov. met. 10.728>	At cruor in florem mutabitur. An tibi quondam
<ov. met. 10.729>	femineos artus in olentes vertere mentas,
<ov. met. 10.730>	Persephone, licuit: nobis Cinyreius heros
<ov. met. 10.731>	invidiae mutatus erit ?" --- Sic fata cruorem
<ov. met. 10.732>	nectare odorato sparsit: qui tactus ab illo
<ov. met. 10.733>	intumuit sic ut fulvo perlucida caeno
<ov. met. 10.734>	surgere bulla solet. Nec plena longior hora
<ov. met. 10.735>	facta mora est, cum flos de sanguine concolor ortus,
<ov. met. 10.736>	qualem, quae lento celant sub cortice granum,
<ov. met. 10.737>	punica ferre solent. Brevis est tamen usus in illo:
<ov. met. 10.738>	namque male haerentem et nimia levitate caducum
<ov. met. 10.739>	excutiunt idem, qui praestant nomina, venti."


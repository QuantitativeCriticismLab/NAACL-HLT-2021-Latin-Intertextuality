<ov. met. 7.1>	Iamque fretum Minyae Pagasaea puppe secabant,
<ov. met. 7.2>	perpetuaque trahens inopem sub nocte senectam
<ov. met. 7.3>	Phineus visus erat, iuvenesque Aquilone creati
<ov. met. 7.4>	virgineas volucres miseri senis ore fugarant,
<ov. met. 7.5>	multaque perpessi claro sub Iasone tandem
<ov. met. 7.6>	contigerant rapidas limosi Phasidos undas.
<ov. met. 7.7>	Dumque adeunt regem Phrixeaque vellera poscunt
<ov. met. 7.8>	lexque datur Minyis magnorum horrenda laborum,
<ov. met. 7.9>	concipit interea validos Aeetias ignes
<ov. met. 7.10>	et luctata diu, postquam ratione furorem
<ov. met. 7.11>	vincere non poterat, "frustra Medea, repugnas:
<ov. met. 7.12>	nescio quis deus obstat" ait; "mirumque, nisi hoc est,
<ov. met. 7.13>	aut aliquid certe simile huic, quod amare vocatur.
<ov. met. 7.14>	Nam cur iussa patris nimium mihi dura videntur?
<ov. met. 7.15>	Sunt quoque dura nimis. Cur, quem modo denique vidi,
<ov. met. 7.16>	ne pereat, timeo? quae tanti causa timoris?
<ov. met. 7.17>	Excute virgineo conceptas pectore flammas,
<ov. met. 7.18>	si potes, infelix! --- Si possem, sanior essem.
<ov. met. 7.19>	Sed trahit invitam nova vis, aliudque cupido,
<ov. met. 7.20>	mens aliud suadet. Video meliora proboque,
<ov. met. 7.21>	deteriora sequor. Quid in hospite, regia virgo,
<ov. met. 7.22>	ureris et thalamos alieni concipis orbis?
<ov. met. 7.23>	Haec quoque terra potest, quod ames, dare. Vivat an ille
<ov. met. 7.24>	occidat, in dis est. Vivat tamen! idque precari
<ov. met. 7.25>	vel sine amore licet: quid enim commisit Iason?
<ov. met. 7.26>	Quem, nisi crudelem, non tangat Iasonis aetas
<ov. met. 7.27>	et genus et virtus? Quem non, ut cetera desint,
<ov. met. 7.28>	ore movere potest? Certe mea pectora movit.
<ov. met. 7.29>	At nisi opem tulero, taurorum adflabitur ore
<ov. met. 7.30>	concurretque suae segeti, tellure creatis
<ov. met. 7.31>	hostibus, aut avido dabitur fera praeda draconi.
<ov. met. 7.32>	Hoc ego si patiar, tum me de tigride natam,
<ov. met. 7.33>	tum ferrum et scopulos gestare in corde fatebor.
<ov. met. 7.34>	Cur non et specto pereuntem oculosque videndo
<ov. met. 7.35>	conscelero? Cur non tauros exhortor in illum
<ov. met. 7.36>	terrigenasque feros insopitumque draconem?
<ov. met. 7.37>	Di meliora velint. Quamquam non ista precanda,
<ov. met. 7.38>	sed facienda mihi. --- Prodamne ego regna parentis,
<ov. met. 7.39>	atque ope nescio quis servabitur advena nostra,
<ov. met. 7.40>	ut per me sospes sine me det lintea ventis
<ov. met. 7.41>	virque sit alterius, poenae Medea relinquar?
<ov. met. 7.42>	Si facere hoc aliamve potest praeponere nobis,
<ov. met. 7.43>	occidat ingratus. Sed non is vultus in illo,
<ov. met. 7.44>	non ea nobilitas animo est, ea gratia formae,
<ov. met. 7.45>	ut timeam fraudem meritique oblivia nostri.
<ov. met. 7.46>	Et dabit ante fidem, cogamque in foedera testes
<ov. met. 7.47>	esse deos. Quid tuta times? accingere et omnem
<ov. met. 7.48>	pelle moram: tibi se semper debebit Iason,
<ov. met. 7.49>	te face sollemni iunget sibi, perque Pelasgas
<ov. met. 7.50>	servatrix urbes matrum celebrabere turba.
<ov. met. 7.51>	Ergo ego germanam fratremque patremque deosque
<ov. met. 7.52>	et natale solum, ventis ablata, relinquam?
<ov. met. 7.53>	Nempe pater saevus, nempe est mea barbara tellus,
<ov. met. 7.54>	frater adhuc infans: stant mecum vota sororis,
<ov. met. 7.55>	maximus intra me deus est. Non magna relinquam,
<ov. met. 7.56>	magna sequar: titulum servatae pubis Achivae
<ov. met. 7.57>	notitiamque loci melioris et oppida, quorum
<ov. met. 7.58>	hic quoque fama viget, cultusque artesque locorum;
<ov. met. 7.59>	quemque ego cum rebus, quas totus possidet orbis,
<ov. met. 7.60>	Aesoniden mutasse velim; quo coniuge felix
<ov. met. 7.61>	et dis cara ferar et vertice sidera tangam.
<ov. met. 7.62>	Quid, quod nescio qui mediis concurrere in undis
<ov. met. 7.63>	dicuntur montes, ratibusque inimica Charybdis
<ov. met. 7.64>	nunc sorbere fretum, nunc reddere, cinctaque saevis
<ov. met. 7.65>	Scylla rapax canibus Siculo latrare profundo?
<ov. met. 7.66>	Nempe tenens, quod amo, gremioque in Iasonis haerens
<ov. met. 7.67>	per freta longa ferar: nihil illum amplexa verebor
<ov. met. 7.68>	aut, siquid metuam, metuam de coniuge solo. ---
<ov. met. 7.69>	Coniugiumne vocas speciosaque nomina culpae
<ov. met. 7.70>	imponis, Medea, tuae? Quin adspice, quantum
<ov. met. 7.71>	adgrediare nefas, et, dum licet, effuge crimen."
<ov. met. 7.72>	Dixit, et ante oculos rectum pietasque pudorque
<ov. met. 7.73>	constiterant, et victa dabat iam terga Cupido.
<ov. met. 7.74>	Ibat ad antiquas Hecates Perseidos aras,
<ov. met. 7.75>	quas nemus umbrosum secretaque silva tegebat.
<ov. met. 7.76>	Et iam fortis erat pulsusque resederat ardor,
<ov. met. 7.77>	cum videt Aesoniden exstinctaque flamma reluxit.
<ov. met. 7.78>	Erubuere genae, totoque recanduit ore,
<ov. met. 7.79>	utque solet ventis alimenta adsumere quaeque
<ov. met. 7.80>	parva sub inducta latuit scintilla favilla
<ov. met. 7.81>	crescere et in veteres agitata resurgere vires,
<ov. met. 7.82>	sic iam lentus amor, iam quem languere putares,
<ov. met. 7.83>	ut vidit iuvenem, specie praesentis inarsit.
<ov. met. 7.84>	Et casu solito formosior Aesone natus
<ov. met. 7.85>	illa luce fuit: posses ignoscere amanti.
<ov. met. 7.86>	Spectat et in vultu veluti tum denique viso
<ov. met. 7.87>	lumina fixa tenet nec se mortalia demens
<ov. met. 7.88>	ora videre putat, nec se declinat ab illo.
<ov. met. 7.89>	Ut vero coepitque loqui dextramque prehendit
<ov. met. 7.90>	hospes et auxilium submissa voce rogavit
<ov. met. 7.91>	promisitque torum, lacrimis ait illa profusis:
<ov. met. 7.92>	"Quid faciam, video (non ignorantia veri
<ov. met. 7.93>	decipiet, sed amor): servabere munere nostro;
<ov. met. 7.94>	servatus promissa dato." Per sacra triformis
<ov. met. 7.95>	ille deae, lucoque foret quod numen in illo,
<ov. met. 7.96>	perque patrem soceri cernentem cuncta futuri
<ov. met. 7.97>	eventusque suos et tanta pericula iurat.
<ov. met. 7.98>	Creditus accepit cantatas protinus herbas
<ov. met. 7.99>	edidicitque usum, laetusque in tecta recessit.
<ov. met. 7.100>	Postera depulerat stellas aurora micantes:
<ov. met. 7.101>	conveniunt populi sacrum Mavortis in arvum
<ov. met. 7.102>	consistuntque iugis. Medio rex ipse resedit
<ov. met. 7.103>	agmine purpureus sceptroque insignis eburno.
<ov. met. 7.104>	Ecce adamanteis Vulcanum naribus efflant
<ov. met. 7.105>	aeripedes tauri, tactaeque vaporibus herbae
<ov. met. 7.106>	ardent; utque solent pleni resonare camini,
<ov. met. 7.107>	aut ubi terrena silices fornace soluti
<ov. met. 7.108>	concipiunt ignem liquidarum adspergine aquarum,
<ov. met. 7.109>	pectora sic intus clausas volventia flammas
<ov. met. 7.110>	gutturaque usta sonant. Tamen illis Aesone natus
<ov. met. 7.111>	obvius it. Vertere truces venientis ad ora
<ov. met. 7.112>	terribiles vultus praefixaque cornua ferro,
<ov. met. 7.113>	pulvereumque solum pede pulsavere bisulco
<ov. met. 7.114>	fumificisque locum mugitibus impleverant.
<ov. met. 7.115>	Deriguere metu Minyae: subit ille, nec ignes
<ov. met. 7.116>	sentit anhelatos (tantum medicamina possunt),
<ov. met. 7.117>	pendulaque audaci mulcet palearia dextra,
<ov. met. 7.118>	suppositosque iugo pondus grave cogit aratri
<ov. met. 7.119>	ducere et insuetum ferro proscindere campum.
<ov. met. 7.120>	Mirantur Colchi, Minyae clamoribus augent
<ov. met. 7.121>	adiciuntque animos. Galea tum sumit aena
<ov. met. 7.122>	vipereos dentes et aratos spargit in agros.
<ov. met. 7.123>	Semina mollit humus valido praetincta veneno,
<ov. met. 7.124>	et crescunt fiuntque sati nova corpora dentes.
<ov. met. 7.125>	Utque hominis speciem materna sumit in alvo
<ov. met. 7.126>	perque suos intus numeros componitur infans,
<ov. met. 7.127>	nec nisi maturus communes exit in auras,
<ov. met. 7.128>	sic ubi visceribus gravidae telluris imago
<ov. met. 7.129>	effecta est hominis, feto consurgit in arvo,
<ov. met. 7.130>	quodque magis mirum est, simul edita concutit arma.
<ov. met. 7.131>	Quos ubi viderunt praeacutae cuspidis hastas
<ov. met. 7.132>	in caput Haemonii iuvenis torquere parantes,
<ov. met. 7.133>	demisere metu vultumque animumque Pelasgi.
<ov. met. 7.134>	Ipsa quoque extimuit, quae tutum fecerat illum;
<ov. met. 7.135>	utque peti vidit iuvenem tot ab hostibus unum,
<ov. met. 7.136>	palluit et subito sine sanguine frigida sedit;
<ov. met. 7.137>	neve parum valeant a se data gramina, carmen
<ov. met. 7.138>	auxiliare canit secretasque advocat artes.
<ov. met. 7.139>	Ille gravem medios silicem iaculatus in hostes
<ov. met. 7.140>	a se depulsum Martem convertit in ipsos.
<ov. met. 7.141>	Terrigenae pereunt per mutua vulnera fratres
<ov. met. 7.142>	civilique cadunt acie. Gratantur Achivi
<ov. met. 7.143>	victoremque tenent avidisque amplexibus haerent.
<ov. met. 7.144>	Tu quoque victorem complecti, barbara, velles:
<ov. met. 7.145>	obstitit incepto pudor. At complexa fuisses
<ov. met. 7.146>	sed te, ne faceres, tenuit reverentia famae.
<ov. met. 7.147>	Quod licet, adfectu tacito laetaris agisque
<ov. met. 7.148>	carminibus grates et dis auctoribus horum.
<ov. met. 7.149>	Pervigilem superest herbis sopire draconem,
<ov. met. 7.150>	qui crista linguisque tribus praesignis et uncis
<ov. met. 7.151>	dentibus horrendus custos erat arboris aureae.
<ov. met. 7.152>	Hunc postquam sparsit Lethaei gramine suci
<ov. met. 7.153>	verbaque ter dixit placidos facientia somnos,
<ov. met. 7.154>	quae mare turbatum, quae concita flumina sistunt,
<ov. met. 7.155>	somnus in ignotos oculos sibi venit, et auro
<ov. met. 7.156>	heros Aesonius potitur spolioque superbus
<ov. met. 7.157>	muneris auctorem secum, spolia altera, portans
<ov. met. 7.158>	victor Iolciacos tetigit cum coniuge portus.
<ov. met. 7.159>	Haemoniae matres pro gnatis dona receptis
<ov. met. 7.160>	grandaevique ferunt patres congestaque flamma
<ov. met. 7.161>	tura liquefaciunt, inductaque cornibus aurum
<ov. met. 7.162>	victima vota cadit. Sed abest gratantibus Aeson,
<ov. met. 7.163>	iam propior leto fessusque senilibus annis.
<ov. met. 7.164>	Cum sic Aesonides: "O cui debere salutem
<ov. met. 7.165>	confiteor, coniunx, quamquam mihi cuncta dedisti
<ov. met. 7.166>	excessitque fidem meritorum summa tuorum,
<ov. met. 7.167>	si tamen hoc possunt (quid enim non carmina possunt?),
<ov. met. 7.168>	deme meis annis et demptos adde parenti."
<ov. met. 7.169>	Nec tenuit lacrimas. Mota est pietate rogantis,
<ov. met. 7.170>	dissimilemque animum subiit Aeeta relictus.
<ov. met. 7.171>	Nec tamen adfectus tales confessa "quod" inquit
<ov. met. 7.172>	"excidit ore tuo, coniunx, scelus? ergo ego cuiquam
<ov. met. 7.173>	posse tuae videor spatium transcribere vitae?
<ov. met. 7.174>	Nec sinat hoc Hecate, nec tu petis aequa. Sed isto,
<ov. met. 7.175>	quod petis, experiar maius dare munus Iason.
<ov. met. 7.176>	Arte mea soceri longum temptabimus aevum,
<ov. met. 7.177>	non annis renovare tuis: modo diva triformis
<ov. met. 7.178>	adiuvet et praesens ingentibus adnuat ausis."
<ov. met. 7.179>	Tres aberant noctes, ut cornua tota coirent
<ov. met. 7.180>	efficerentque orbem. Postquam plenissima fulsit
<ov. met. 7.181>	et solida terras spectavit imagine luna,
<ov. met. 7.182>	egreditur tectis vestes induta recinctas,
<ov. met. 7.183>	nuda pedem, nudos umeris infusa capillos,
<ov. met. 7.184>	fertque vagos mediae per muta silentia noctis
<ov. met. 7.185>	incomitata gradus. Homines volucresque ferasque
<ov. met. 7.186>	solverat alta quies: nullo cum murmure saepes,
<ov. met. 7.187>	inmotaeque silent frondes, silet umidus aer;
<ov. met. 7.188>	sidera sola micant. Ad quae sua bracchia tendens
<ov. met. 7.189>	ter se convertit, ter sumptis flumine crinem
<ov. met. 7.190>	inroravit aquis ternisque ululatibus ora
<ov. met. 7.191>	solvit et, in dura submisso poplite terra,
<ov. met. 7.192>	"Nox" ait "arcanis fidissima, quaeque diurnis
<ov. met. 7.193>	aurea cum luna succeditis ignibus astra,
<ov. met. 7.194>	tuque triceps Hecate, quae coeptis conscia nostris
<ov. met. 7.195>	adiutrixque venis cantusque artisque magorum,
<ov. met. 7.196>	quaeque magos, Tellus, pollentibus instruis herbis,
<ov. met. 7.197>	auraeque et venti montesque amnesque lacusque
<ov. met. 7.198>	dique omnes nemorum, dique omnes noctis adeste.
<ov. met. 7.199>	Quorum ope, cum volui, ripis mirantibus amnes
<ov. met. 7.200>	in fontes rediere suos, concussaque sisto,
<ov. met. 7.201>	stantia concutio cantu freta, nubila pello
<ov. met. 7.202>	nubilaque induco, ventos abigoque vocoque,
<ov. met. 7.203>	vipereas rumpo verbis et carmine fauces,
<ov. met. 7.204>	vivaque saxa sua convulsaque robora terra
<ov. met. 7.205>	et silvas moveo, iubeoque tremescere montes
<ov. met. 7.206>	et mugire solum manesque exire sepulcris.
<ov. met. 7.207>	Te quoque, Luna, traho, quamvis Temesaea labores
<ov. met. 7.208>	aera tuos minuant; currus quoque carmine nostro
<ov. met. 7.209>	pallet avi, pallet nostris Aurora venenis.
<ov. met. 7.210>	Vos mihi taurorum flammas hebetastis et unco
<ov. met. 7.211>	impatiens oneris collum pressistis aratro,
<ov. met. 7.212>	vos serpentigenis in se fera bella dedistis
<ov. met. 7.213>	custodemque rudem somno sopistis et aurum
<ov. met. 7.214>	vindice decepto Graias misistis in urbes.
<ov. met. 7.215>	Nunc opus est sucis, per quos renovata senectus
<ov. met. 7.216>	in florem redeat primosque reconligat annos.
<ov. met. 7.217>	Et dabitis. Neque enim micuerunt sidera frustra,
<ov. met. 7.218>	nec frustra volucrum tractus cervice draconum
<ov. met. 7.219>	currus adest." Aderat demissus ab aethere currus.
<ov. met. 7.220>	Quo simul adscendit frenataque colla draconum
<ov. met. 7.221>	permulsit manibusque leves agitavit habenas,
<ov. met. 7.222>	sublimis rapitur subiectaque Thessala Tempe
<ov. met. 7.223>	despicit et Threces regionibus applicat angues:
<ov. met. 7.224>	et quasque Ossa tulit quasque altus Pelion herbas
<ov. met. 7.225>	Othrysque Pindusque et Pindo maior Olympus
<ov. met. 7.226>	perspicit, et placitas partim radice revellit,
<ov. met. 7.227>	partim succidit curvamine falcis aenae.
<ov. met. 7.228>	Multa quoque Apidani placuerunt gramina ripis,
<ov. met. 7.229>	multa quoque Amphrysi neque eras inmunis, Enipeu;
<ov. met. 7.230>	nec non Peneos, nec non Spercheides undae
<ov. met. 7.231>	contribuere aliquid iuncosaque litora Boebes.
<ov. met. 7.232>	Carpsit et Euboica vivax Anthedone gramen,
<ov. met. 7.233>	nondum mutato vulgatum corpore Glauci.
<ov. met. 7.234>	Et iam nona dies curru pennisque draconum
<ov. met. 7.235>	nonaque nox omnes lustrantem viderat agros,
<ov. met. 7.236>	cum rediit. Neque erant tacti, nisi odore, dracones,
<ov. met. 7.237>	et tamen annosae pellem posuere senectae.
<ov. met. 7.238>	Constitit adveniens citra limenque foresque
<ov. met. 7.239>	et tantum caelo tegitur refugitque viriles
<ov. met. 7.240>	contactus statuitque aras de caespite binas,
<ov. met. 7.241>	dexteriore Hecates, ast laeva parte Iuventae.
<ov. met. 7.242>	Has ubi verbenis silvaque incinxit agresti.
<ov. met. 7.243>	haud procul egesta scrobibus tellure duabus
<ov. met. 7.244>	sacra facit cultrosque in guttura velleris atri
<ov. met. 7.245>	conicit et patulas perfundit sanguine fossas.
<ov. met. 7.246>	Tum super invergens liquidi carchesia vini
<ov. met. 7.247>	alteraque invergens tepidi carchesia lactis
<ov. met. 7.248>	verba simul fudit terrenaque numina civit
<ov. met. 7.249>	umbrarumque rogat rapta cum coniuge regem,
<ov. met. 7.250>	ne properent artus anima fraudare senili.
<ov. met. 7.251>	Quos ubi placavit precibusque et murmure longo,
<ov. met. 7.252>	Aesonis effetum proferri corpus ad auras
<ov. met. 7.253>	iussit et in plenos resolutum carmine somnos,
<ov. met. 7.254>	exanimi similem, stratis porrexit in herbis.
<ov. met. 7.255>	Hinc procul Aesoniden, procul hinc iubet ire ministros
<ov. met. 7.256>	et monet arcanis oculos removere profanos.
<ov. met. 7.257>	Diffugiunt iussi. Passis Medea capillis
<ov. met. 7.258>	bacchantum ritu, flagrantes circuit aras
<ov. met. 7.259>	multifidasque faces in fossa sanguinis atra
<ov. met. 7.260>	tingit et infectas geminis accendit in aris
<ov. met. 7.261>	terque senem flamma, ter aqua, ter sulphure lustrat.
<ov. met. 7.262>	Interea validum posito medicamen aeno
<ov. met. 7.263>	fervet et exsultat spumisque tumentibus albet.
<ov. met. 7.264>	Illic Haemonia radices valle resectas
<ov. met. 7.265>	seminaque floresque et sucos incoquit atros.
<ov. met. 7.266>	Adicit extremo lapides oriente petitos
<ov. met. 7.267>	et quas Oceani refluum mare lavit harenas,
<ov. met. 7.268>	addit et exceptas luna pernocte pruinas
<ov. met. 7.269>	et strigis infames ipsis cum carnibus alas
<ov. met. 7.270>	inque virum soliti vultus mutare ferinos
<ov. met. 7.271>	ambigui prosecta lupi; nec defuit illis
<ov. met. 7.272>	squamea Cinyphii tenuis membrana chelydri
<ov. met. 7.273>	vivacisque iecur cervi; quibus insuper addit
<ov. met. 7.274>	ora caputque novem cornicis saecula passae.
<ov. met. 7.275>	His et mille aliis postquam sine nomine rebus
<ov. met. 7.276>	propositum instruxit mortali barbara maius
<ov. met. 7.277>	arenti ramo iampridem mitis olivae
<ov. met. 7.278>	omnia confudit summisque inmiscuit ima.
<ov. met. 7.279>	Ecce vetus calido versatus stipes aeno
<ov. met. 7.280>	fit viridis primo, nec longo tempore frondes
<ov. met. 7.281>	induit et subito gravidis oneratur olivis.
<ov. met. 7.282>	At quacumque cavis spumas eiecit aenis
<ov. met. 7.283>	ignis et in terram guttae cecidere calentes,
<ov. met. 7.284>	vernat humus, floresque et mollia pabula surgunt.
<ov. met. 7.285>	Quae simul ac vidit, stricto Medea recludit
<ov. met. 7.286>	ense senis iugulum, veteremque exire cruorem
<ov. met. 7.287>	passa, replet sucis. Quos postquam combibit Aeson
<ov. met. 7.288>	aut ore acceptos aut vulnere, barba comaeque
<ov. met. 7.289>	canitie posita nigrum rapuere colorem,
<ov. met. 7.290>	pulsa fugit macies, abeunt pallorque situsque,
<ov. met. 7.291>	adiectoque cavae supplentur corpore rugae,
<ov. met. 7.292>	membraque luxuriant. Aeson miratur et olim
<ov. met. 7.293>	ante quater denos hunc se reminiscitur annos.
<ov. met. 7.294>	Viderat ex alto tanti miracula monstri
<ov. met. 7.295>	Liber, et admonitus iuvenes nutricibus annos
<ov. met. 7.296>	posse suis reddi, capit hoc a Colchide munus.
<ov. met. 7.297>	Neve doli cessent, odium cum coniuge falsum
<ov. met. 7.298>	Phasias adsimulat Peliaeque ad limina supplex
<ov. met. 7.299>	confugit. Atque illam, quoniam gravis ipse senecta est,
<ov. met. 7.300>	excipiunt natae. Quas tempore callida parvo
<ov. met. 7.301>	Colchis amicitiae mendacis imagine cepit.
<ov. met. 7.302>	Dumque refert inter meritorum maxima, demptos
<ov. met. 7.303>	Aesonis esse situs, atque hac in parte moratur,
<ov. met. 7.304>	spes est virginibus Pelia subiecta creatis
<ov. met. 7.305>	arte suum parili revirescere posse parentem.
<ov. met. 7.306>	Idque petunt pretiumque iubent sine fine pacisci.
<ov. met. 7.307>	Illa brevi spatio silet et dubitare videtur
<ov. met. 7.308>	suspenditque animos ficta gravitate rogantes.
<ov. met. 7.309>	Mox ubi pollicita est, "quo sit fiducia maior
<ov. met. 7.310>	muneris huius" ait, "qui vestri maximus aevo est
<ov. met. 7.311>	dux gregis inter oves, agnus medicamine fiet."
<ov. met. 7.312>	Protinus innumeris effetus laniger annis
<ov. met. 7.313>	attrahitur flexo circum cava tempora cornu.
<ov. met. 7.314>	Cuius ut Haemonio marcentia guttura cultro
<ov. met. 7.315>	fodit et exiguo maculavit sanguine ferrum,
<ov. met. 7.316>	membra simul pecudis validosque venefica sucos
<ov. met. 7.317>	mergit in aere cavo: minuunt en corporis artus
<ov. met. 7.318>	cornuaque exurunt nec non cum cornibus annos,
<ov. met. 7.319>	et tener auditur medio balatus aeno.
<ov. met. 7.320>	Nec mora, balatum mirantibus exsilit agnus
<ov. met. 7.321>	lascivitque fuga lactantiaque ubera quaerit.
<ov. met. 7.322>	Obstipuere satae Pelia: promissaque postquam
<ov. met. 7.323>	exhibuere fidem, tum vero impensius instant.
<ov. met. 7.324>	Ter iuga Phoebus equis in Hibero flumine mersis
<ov. met. 7.325>	dempserat et quarta radiantia nocte micabant
<ov. met. 7.326>	sidera, cum rapido fallax Aeetias igni
<ov. met. 7.327>	imponit purum laticem et sine viribus herbas.
<ov. met. 7.328>	Iamque neci similis resoluto corpore regem
<ov. met. 7.329>	et cum rege suo custodes somnus habebat,
<ov. met. 7.330>	quem dederant cantus magicaeque potentia linguae:
<ov. met. 7.331>	intrarant iussae cum Colchide limina natae
<ov. met. 7.332>	ambierantque torum. "Quid nunc dubitatis inertes?
<ov. met. 7.333>	Stringite" ait "gladios veteremque haurite cruorem,
<ov. met. 7.334>	ut repleam vacuas iuvenali sanguine venas.
<ov. met. 7.335>	In manibus vestris vita est aetasque parentis:
<ov. met. 7.336>	si pietas ulla est nec spes agitatis inanes,
<ov. met. 7.337>	officium praestate patri telisque senectam
<ov. met. 7.338>	exigite et saniem coniecto emittite ferro."
<ov. met. 7.339>	His, ut quaeque pia est, hortatibus impia prima est,
<ov. met. 7.340>	et ne sit scelerata, facit scelus. Haud tamen ictus
<ov. met. 7.341>	ulla suos spectare potest, oculosque reflectunt
<ov. met. 7.342>	caecaque dant saevis aversae vulnera dextris.
<ov. met. 7.343>	Ille, cruore fluens, cubito tamen adlevat artus
<ov. met. 7.344>	semilacerque toro temptat consurgere et inter
<ov. met. 7.345>	tot medius gladios pallentia bracchia tendens
<ov. met. 7.346>	"quid facitis, gnatae? quis vos in fata parentis
<ov. met. 7.347>	armat?" ait. Cecidere illis animique manusque.
<ov. met. 7.348>	Plura locuturo cum verbis guttura Colchis
<ov. met. 7.349>	abstulit et calidis laniatum mersit in undis.
<ov. met. 7.350>	Quod nisi pennatis serpentibus isset in auras,
<ov. met. 7.351>	non exempta foret poenae. Fugit alta superque
<ov. met. 7.352>	Pelion umbrosum, Philyreia tecta, superque
<ov. met. 7.353>	Othryn et eventu veteris loca nota Cerambi.
<ov. met. 7.354>	Hic ope nympharum sublatus in aera pennis,
<ov. met. 7.355>	cum gravis infuso tellus foret obruta ponto,
<ov. met. 7.356>	Deucalioneas effugit inobrutus undas.
<ov. met. 7.357>	Aeoliam Pitanen a laeva parte relinquit
<ov. met. 7.358>	factaque de saxo longi simulacra draconis,
<ov. met. 7.359>	Idaeumque nemus, quo nati furta, iuvencum
<ov. met. 7.360>	occuluit Liber falsi sub imagine cervi,
<ov. met. 7.361>	quaque pater Corythi parva tumulatus harena est,
<ov. met. 7.362>	et quos Maera novo latratu terruit agros,
<ov. met. 7.363>	Eurypylique urbem, qua Coae cornua matres
<ov. met. 7.364>	gesserunt tum cum discederet Herculis agmen
<ov. met. 7.365>	Phoebeamque Rhodon et Ialysios Telchinas,
<ov. met. 7.366>	quorum oculos ipso vitiantes omnia visu
<ov. met. 7.367>	Iuppiter exosus fraternis subdidit undis.
<ov. met. 7.368>	Transit et antiquae Cartheia moenia Ceae,
<ov. met. 7.369>	qua pater Alcidamas placidam de corpore natae
<ov. met. 7.370>	miraturus erat nasci potuisse columbam.
<ov. met. 7.371>	Inde lacus Hyries videt et Cycneia tempe,
<ov. met. 7.372>	quae subitus celebravit olor. Nam Phyllius illic
<ov. met. 7.373>	imperio pueri volucresque ferumque leonem
<ov. met. 7.374>	tradiderat domitos; taurum quoque vincere iussus
<ov. met. 7.375>	vicerat, et spreto totiens iratus amore
<ov. met. 7.376>	praemia poscenti taurum suprema negabat.
<ov. met. 7.377>	Ille indignatus "cupies dare" dixit et alto
<ov. met. 7.378>	desiluit saxo. Cuncti cecidisse putabant:
<ov. met. 7.379>	factus olor niveis pendebat in aere pennis.
<ov. met. 7.380>	At genetrix Hyrie, servatum nescia, flendo
<ov. met. 7.381>	delicuit stagnumque suo de nomine fecit.
<ov. met. 7.382>	Adiacet his Pleuron, in qua trepidantibus alis
<ov. met. 7.383>	Ophias effugit natorum vulnera Combe.
<ov. met. 7.384>	Inde Calaureae Letoidos adspicit arva,
<ov. met. 7.385>	in volucrem versi cum coniuge conscia regis.
<ov. met. 7.386>	Dextera Cyllene est, in qua cum matre Menephron
<ov. met. 7.387>	concubiturus erat saevarum more ferarum
<ov. met. 7.388>	Cephison procul hinc deflentem fata nepotis
<ov. met. 7.389>	respicit, in tumidam phocen ab Apolline versi,
<ov. met. 7.390>	Eumelique domum lugentis in aere natum.
<ov. met. 7.391>	Tandem vipereis Ephyren Pirenida pennis
<ov. met. 7.392>	contigit. Hic aevo veteres mortalia primo
<ov. met. 7.393>	corpora vulgarunt pluvialibus edita fungis.
<ov. met. 7.394>	Sed postquam Colchis arsit nova nupta venenis,
<ov. met. 7.395>	flagrantemque domum regis mare vidit utrumque,
<ov. met. 7.396>	sanguine natorum perfunditur impius ensis, 
<ov. met. 7.397>	ultaque se male mater Iasonis effugit arma.
<ov. met. 7.398>	Hinc Titaniacis ablata draconibus intrat
<ov. met. 7.399>	Palladias arces, quae te, iustissima Phene,
<ov. met. 7.400>	teque, senex Peripha, pariter videre volantes
<ov. met. 7.401>	innixamque novis neptem Polypemonis alis.
<ov. met. 7.402>	Excipit hanc Aegeus, facto dammandus in uno;
<ov. met. 7.403>	nec satis hospitium est: thalami quoque foedere iungit.
<ov. met. 7.404>	Iamque aderat Theseus, proles ignara parenti,
<ov. met. 7.405>	et virtute sua bimarem pacaverat Isthmon.
<ov. met. 7.406>	Huius in exitium miscet Medea quod olim
<ov. met. 7.407>	attulerat secum Scythicis aconiton ab oris.
<ov. met. 7.408>	Illud Echidneae memorant e dentibus ortum
<ov. met. 7.409>	esse canis. Specus est tenebroso caecus hiatu,
<ov. met. 7.410>	est via declivis, per quam Tirynthius heros
<ov. met. 7.411>	restantem contraque diem radiosque micantes
<ov. met. 7.412>	obliquantem oculos nexis adamante catenis
<ov. met. 7.413>	Cerberon abstraxit; rabida qui concitus ira
<ov. met. 7.414>	implevit pariter ternis latratibus auras
<ov. met. 7.415>	et sparsit virides spumis albentibus agros.
<ov. met. 7.416>	Has concresse putant nactasque alimenta feracis
<ov. met. 7.417>	fecundique soli vires cepisse nocendi.
<ov. met. 7.418>	Quae quia nascuntur dura vivacia caute,
<ov. met. 7.419>	agrestes aconita vocant. Ea coniugis astu
<ov. met. 7.420>	ipse parens Aegeus nato porrexit ut hosti.
<ov. met. 7.421>	Sumpserat ignara Theseus data pocula dextra,
<ov. met. 7.422>	cum pater in capulo gladii cognovit eburno
<ov. met. 7.423>	signa sui generis facinusque excussit ab ore.
<ov. met. 7.424>	Effugit illa necem nebulis per carmina motis.
<ov. met. 7.425>	At genitor, quamquam laetatur sospite nato,
<ov. met. 7.426>	attonitus tamen est ingens discrimine parvo
<ov. met. 7.427>	committi potuisse nefas. Fovet ignibus aras
<ov. met. 7.428>	muneribusque deos implet, feriuntque secures
<ov. met. 7.429>	colla torosa boum vinctorum corpora vittis.
<ov. met. 7.430>	Nullus Erechthidis fertur celebratior illo
<ov. met. 7.431>	inluxisse dies. Agitant convivia patres
<ov. met. 7.432>	et medium vulgus, nec non et carmina, vino
<ov. met. 7.433>	ingenium faciente, canunt: "Te, maxime Theseu,
<ov. met. 7.434>	mirata est Marathon Cretaei sanguine tauri;
<ov. met. 7.435>	quodque suis securus arat Cromyona colonus,
<ov. met. 7.436>	munus opusque tuum est. Tellus Epidauria per te
<ov. met. 7.437>	clavigeram vidit Vulcani occumbere prolem,
<ov. met. 7.438>	vidit et inmitem Cephisias ora Procrusten,
<ov. met. 7.439>	Cercyonis letum vidit Cerealis Eleusin.
<ov. met. 7.440>	Occidit ille Sinis, magnis male viribus usus,
<ov. met. 7.441>	qui poterat curvare trabes et agebat ab alto
<ov. met. 7.442>	ad terram late sparsuras corpora pinus.
<ov. met. 7.443>	Tutus ad Alcathoen, Lelegeia moenia, limes
<ov. met. 7.444>	composito Scirone patet, sparsisque latronis
<ov. met. 7.445>	terra negat sedem, sedem negat ossibus unda;
<ov. met. 7.446>	quae iactata diu fertur durasse vetustas
<ov. met. 7.447>	in scopulos: scopulis nomen Scironis inhaeret.
<ov. met. 7.448>	Si titulos annosque tuos numerare velimus,
<ov. met. 7.449>	facta premant annos. Pro te, fortissime, vota
<ov. met. 7.450>	publica suscipimus, Bacchi tibi sumimus haustus."
<ov. met. 7.451>	Consonat adsensu populi precibusque faventum
<ov. met. 7.452>	regia, nec tota tristis locus ullus in urbe est.
<ov. met. 7.453>	Nec tamen (usque adeo nulla est sincera voluptas,
<ov. met. 7.454>	sollicitumque aliquid laetis intervenit) Aegeus
<ov. met. 7.455>	gaudia percepit nato secura recepto.
<ov. met. 7.456>	Bella parat Minos. Qui quamquam milite, quamquam
<ov. met. 7.457>	classe valet, patria tamen est firmissimus ira
<ov. met. 7.458>	Androgeique necem iustis ulciscitur armis.
<ov. met. 7.459>	Ante tamen bello vires adquirit amicas,
<ov. met. 7.460>	quaque potens habitus, volucri freta classe pererrat.
<ov. met. 7.461>	Hinc Anaphen sibi iungit et Astypaleia regna,
<ov. met. 7.462>	promissis Anaphen, regna Astypaleia bello;
<ov. met. 7.463>	hinc humilem Myconum cretosaque rura Cimoli
<ov. met. 7.464>	florentemque thymo Cythnum parvamque Seriphon
<ov. met. 7.465>	marmoreamque Paron, quaque impia prodidit Arnen
<ov. met. 7.466>	Sithonis (accepto, quod avara poposcerat, auro
<ov. met. 7.467>	mutata est in avem, quae nunc quoque diligit aurum,
<ov. met. 7.468>	nigra pedes, nigris velata monedula pennis).
<ov. met. 7.469>	At non Oliaros Didymaeque et Tenos et Andros
<ov. met. 7.470>	et Gyaros nitidaeque ferax Peparethos olivae
<ov. met. 7.471>	Gnosiacas iuvere rates. Latere inde sinistro
<ov. met. 7.472>	Oenopiam Minos petit, Aeacideia regna:
<ov. met. 7.473>	Oenopiam veteres appellavere, sed ipse
<ov. met. 7.474>	Aeacus Aeginam genetricis nomine dixit.
<ov. met. 7.475>	Turba ruit tantaeque virum cognoscere famae
<ov. met. 7.476>	expetit. Occurrunt illi Telamonque, minorque
<ov. met. 7.477>	quam Telamon Peleus, et proles tertia Phocus.
<ov. met. 7.478>	Ipse quoque egreditur tardus gravitate senili
<ov. met. 7.479>	Aeacus, et quae sit veniendi causa requirit.
<ov. met. 7.480>	Admonitus patrii luctus suspirat et illi
<ov. met. 7.481>	dicta refert rector populorum talia centum:
<ov. met. 7.482>	"Arma iuves oro pro gnato sumpta piaeque
<ov. met. 7.483>	pars sis militiae; tumulo solacia posco."
<ov. met. 7.484>	Huic Asopiades "petis inrita" dixit "et urbi
<ov. met. 7.485>	non facienda meae: neque enim coniunctior ulla
<ov. met. 7.486>	Cecropidis hac est tellus: ea foedera nobis."
<ov. met. 7.487>	Tristis abit "stabunt" que "tibi tua foedera magno"
<ov. met. 7.488>	dixit et utilius bellum putat esse minari
<ov. met. 7.489>	quam gerere atque suas ibi praeconsumere vires.
<ov. met. 7.490>	Classis ab Oenopiis etiamnum Lyctia muris
<ov. met. 7.491>	spectari poterat, cum pleno concita velo
<ov. met. 7.492>	Attica puppis adest in portusque intrat amicos,
<ov. met. 7.493>	quae Cephalum patriaeque simul mandata ferebat.
<ov. met. 7.494>	Aeacidae longo iuvenes post tempore visum
<ov. met. 7.495>	agnovere tamen Cephalum dextrasque dedere
<ov. met. 7.496>	inque patris duxere domum. Spectabilis heros
<ov. met. 7.497>	et veteris retinens etiamnum pignera formae
<ov. met. 7.498>	ingreditur ramumque tenens popularis olivae
<ov. met. 7.499>	a dextra laevaque duos aetate minores
<ov. met. 7.500>	maior habet, Clyton et Buten, Pallante creatos.
<ov. met. 7.501>	Postquam congressus primi sua verba tulerunt,
<ov. met. 7.502>	Cecropidae Cephalus peragit mandata rogatque
<ov. met. 7.503>	auxilium foedusque refert et iura parentum
<ov. met. 7.504>	imperiumque peti totius Achaidos addit.
<ov. met. 7.505>	Sic ubi mandatam iuvit facundia causam,
<ov. met. 7.506>	Aeacus, in capulo sceptri nitente sinistra,
<ov. met. 7.507>	"ne petite auxilium, sed sumite", dixit "Athenae;
<ov. met. 7.508>	nec dubie vires, quas haec habet insula, vestras
<ov. met. 7.509>	ducite; et omnia habet (rerum status iste mearum).
<ov. met. 7.510>	Robora non desunt, superat mihi miles et hosti:
<ov. met. 7.511>	gratia dis, felix et inexcusabile tempus."
<ov. met. 7.512>	"Immo ita sit," Cephalus, "crescat tua civibus opto
<ov. met. 7.513>	urbs!" ait. "Adveniens equidem modo gaudia cepi,
<ov. met. 7.514>	cum tam pulchra mihi, tam par aetate iuventus
<ov. met. 7.515>	obvia processit. Multos tamen inde requiro,
<ov. met. 7.516>	quos quondam vidi vestra prius urbe receptus."
<ov. met. 7.517>	Aeacus ingemuit tristique ita voce locutus:
<ov. met. 7.518>	"Flebile principium melior fortuna secuta est.
<ov. met. 7.519>	Hanc utinam possem vobis memorare sine illo!
<ov. met. 7.520>	Ordine nunc repetam. Neu longa ambage morer vos:
<ov. met. 7.521>	ossa cinisque iacent, memori quos mente requiris.
<ov. met. 7.522>	Et quota pars illi rerum periere mearum!
<ov. met. 7.523>	Dira lues ira populis Iunonis iniquae
<ov. met. 7.524>	incidit exosae dictas a paelice terras.
<ov. met. 7.525>	Dum visum mortale malum tantaeque latebat
<ov. met. 7.526>	causa nocens cladis, pugnatum est arte medendi:
<ov. met. 7.527>	exitium superabat opem, quae victa iacebat.
<ov. met. 7.528>	Principio caelum spissa caligine terras
<ov. met. 7.529>	pressit et ignavos inclusit nubibus aestus;
<ov. met. 7.530>	dumque quater iunctis explevit cornibus orbem
<ov. met. 7.531>	luna, quater plenum tenuata retexuit orbem,
<ov. met. 7.532>	letiferis calidi spirarunt aestibus austri.
<ov. met. 7.533>	Constat et in fontes vitium venisse lacusque,
<ov. met. 7.534>	miliaque incultos serpentum multa per agros
<ov. met. 7.535>	errasse atque suis fluvios temerasse venenis.
<ov. met. 7.536>	Strage canum primo volucrumque oviumque boumque,
<ov. met. 7.537>	inque feris subiti deprensa potentia morbi.
<ov. met. 7.538>	Concidere infelix validos miratur arator
<ov. met. 7.539>	inter opus tauros medioque recumbere sulco;
<ov. met. 7.540>	lanigeris gregibus balatus dantibus aegros
<ov. met. 7.541>	sponte sua lanaeque cadunt et corpora tabent.
<ov. met. 7.542>	Acer equus quondam magnaeque in pulvere famae
<ov. met. 7.543>	degenerat palmas veterumque oblitus honorum
<ov. met. 7.544>	ad praesepe gemit leto moriturus inerti.
<ov. met. 7.545>	Non aper irasci meminit, non fidere cursu
<ov. met. 7.546>	cerva, nec armentis incurrere fortibus ursi.
<ov. met. 7.547>	Omnia languor habet; silvisque agrisque viisque
<ov. met. 7.548>	corpora foeda iacent, vitiantur odoribus aurae.
<ov. met. 7.549>	Mira loquar: non illa canes avidaeque volucres,
<ov. met. 7.550>	non cani tetigere lupi; dilapsa liquescunt
<ov. met. 7.551>	adflatuque nocent et agunt contagia late.
<ov. met. 7.552>	Pervenit ad miseros damno graviore colonos
<ov. met. 7.553>	pestis et in magnae dominatur moenibus urbis.
<ov. met. 7.554>	Viscera torrentur primo, flammaeque latentis
<ov. met. 7.555>	indicium rubor est et ductus anhelitus ingens.
<ov. met. 7.556>	Aspera lingua tumet, tepidisque arentia ventis
<ov. met. 7.557>	ora patent, auraeque graves captantur hiatu.
<ov. met. 7.558>	Non stratum, non ulla pati velamina possunt,
<ov. met. 7.559>	dura sed in terra ponunt praecordia; nec fit
<ov. met. 7.560>	corpus humo gelidum, sed humus de corpore fervet.
<ov. met. 7.561>	Nec moderator adest, inque ipsos saeva medentes
<ov. met. 7.562>	erumpit clades, obsuntque auctoribus artes:
<ov. met. 7.563>	quo propior quisque est servitque fidelius aegro,
<ov. met. 7.564>	in partem leti citius venit. Utque salutis
<ov. met. 7.565>	spes abiit finemque vident in funere morbi,
<ov. met. 7.566>	indulgent animis et nulla, quid utile, cura est:
<ov. met. 7.567>	utile enim nihil est. Passim positoque pudore
<ov. met. 7.568>	fontibus et fluviis puteisque capacibus haerent,
<ov. met. 7.569>	nec sitis est exstincta prius quam vita bibendo.
<ov. met. 7.570>	Inde graves multi nequeunt consurgere et ipsis
<ov. met. 7.571>	inmoriuntur aquis: aliquis tamen haurit et illas.
<ov. met. 7.572>	Tantaque sunt miseris invisi taedia lecti:
<ov. met. 7.573>	prosiliunt, aut si prohibent consistere vires,
<ov. met. 7.574>	corpora devolvunt in humum: fugiuntque penates
<ov. met. 7.575>	quisque suos, sua cuique domus funesta videtur,
<ov. met. 7.576>	et quia causa latet, locus est in crimine parvus
<ov. met. 7.577>	Semianimes errare viis, dum stare valebant,
<ov. met. 7.578>	adspiceres, flentes alios terraque iacentes
<ov. met. 7.579>	lassaque versantes supremo lumina motu:
<ov. met. 7.580>	membraque pendentis tendunt ad sidera caeli,
<ov. met. 7.581>	hic illic, ubi mors deprenderat, exhalantes.
<ov. met. 7.582>	Quid mihi tunc animi fuit? an quod debuit esse,
<ov. met. 7.583>	ut vitam odissem et cuperem pars esse meorum?
<ov. met. 7.584>	Quo se cumque acies oculorum flexerat, illic
<ov. met. 7.585>	vulgus erat stratum, veluti cum putria motis
<ov. met. 7.586>	poma cadunt ramis agitataque ilice glandes.
<ov. met. 7.587>	Templa vides contra gradibus sublimia longis:
<ov. met. 7.588>	Iuppiter illa tenet. Quis non altaribus illis
<ov. met. 7.589>	inrita tura dedit? Quotiens pro coniuge coniunx,
<ov. met. 7.590>	pro gnato genitor dum verba precantia dicit,
<ov. met. 7.591>	non exoratis animam finivit in aris,
<ov. met. 7.592>	inque manu turis pars inconsumpta reperta est!
<ov. met. 7.593>	Admoti quotiens templis, dum vota sacerdos
<ov. met. 7.594>	concipit et fundit purum inter cornua vinum,
<ov. met. 7.595>	haud exspectato ceciderunt vulnere tauri!
<ov. met. 7.596>	Ipse ego sacra Iovi pro me patriaque tribusque
<ov. met. 7.597>	cum facerem natis, mugitus victima diros
<ov. met. 7.598>	edidit et subito conlapsa sine ictibus ullis
<ov. met. 7.599>	exiguo tinxit subiectos sanguine cultros.
<ov. met. 7.600>	Exta quoque aegra notas veri monitusque deorum
<ov. met. 7.601>	perdiderant: tristes penetrant ad viscera morbi.
<ov. met. 7.602>	Ante sacros vidi proiecta cadavera postes,
<ov. met. 7.603>	ante ipsas, quo mors foret invidiosior, aras.
<ov. met. 7.604>	Pars animam laqueo claudunt mortisque timorem
<ov. met. 7.605>	morte fugant ultroque vocant venientia fata.
<ov. met. 7.606>	Corpora missa neci nullis de more feruntur
<ov. met. 7.607>	funeribus: neque enim capiebant funera portae.
<ov. met. 7.608>	Aut inhumata premunt terras aut dantur in altos
<ov. met. 7.609>	indotata rogos. Et iam reverentia nulla est,
<ov. met. 7.610>	deque rogis pugnant alienisque ignibus ardent.
<ov. met. 7.611>	Qui lacriment, desunt; indefletaeque vagantur
<ov. met. 7.612>	matrumque nuruumque animae iuvenumque senumque:
<ov. met. 7.613>	nec locus in tumulos, nec sufficit arbor in ignes.
<ov. met. 7.614>	Attonitus tanto miserarum turbine rerum,
<ov. met. 7.615>	"Iuppiter o!" dixi "si te non falsa loquuntur
<ov. met. 7.616>	dicta sub amplexus Aeginae Asopidos isse,
<ov. met. 7.617>	nec te, magne pater, nostri pudet esse parentem,
<ov. met. 7.618>	aut mihi redde meos aut me quoque conde sepulcro."
<ov. met. 7.619>	Ille notam fulgore dedit tonitruque secundo.
<ov. met. 7.620>	"Accipio, sintque ista, precor, felicia mentis
<ov. met. 7.621>	signa tuae" dixi. "Quod das mihi, pigneror omen."
<ov. met. 7.622>	Forte fuit iuxta patulis rarissima ramis
<ov. met. 7.623>	sacra Iovi quercus de semine Dodonaeo:
<ov. met. 7.624>	hic nos frugilegas adspeximus agmine longo
<ov. met. 7.625>	grande onus exiguo formicas ore gerentes
<ov. met. 7.626>	rugosoque suum servantes cortice callem.
<ov. met. 7.627>	Dum numerum miror, "totidem, pater optime" dixi,
<ov. met. 7.628>	"tu mihi da cives et inania moenia supple."
<ov. met. 7.629>	Intremuit ramisque sonum sine flamine motis
<ov. met. 7.630>	alta dedit quercus. Pavido mihi membra timore
<ov. met. 7.631>	horruerant, stabantque comae. Tamen oscula terrae
<ov. met. 7.632>	roboribusque dedi; nec me sperare fatebar:
<ov. met. 7.633>	sperabam tamen atque animo mea vota fovebam.
<ov. met. 7.634>	Nox subit, et curis exercita corpora somnus
<ov. met. 7.635>	occupat: ante oculos eadem mihi quercus adesse
<ov. met. 7.636>	et ramos totidem totidemque animalia ramis
<ov. met. 7.637>	ferre suis visa est pariterque tremiscere motu
<ov. met. 7.638>	graniferumque agmen subiectis spargere in arvis;
<ov. met. 7.639>	crescere quod subito et maius maiusque videri
<ov. met. 7.640>	ac se tollere humo rectoque adsistere trunco
<ov. met. 7.641>	et maciem numerumque pedum nigrumque colorem
<ov. met. 7.642>	ponere et humanam membris inducere formam.
<ov. met. 7.643>	Somnus abit: damno vigilans mea visa querorque
<ov. met. 7.644>	in superis opis esse nihil. At in aedibus ingens
<ov. met. 7.645>	murmur erat, vocesque hominum exaudire videbar
<ov. met. 7.646>	iam mihi desuetas. Dum suspicor has quoque somni
<ov. met. 7.647>	esse, venit Telamon properus, foribusque reclusis
<ov. met. 7.648>	"speque fideque, pater" dixit, "maiora videbis:
<ov. met. 7.649>	egredere!" Egredior, qualesque in imagine somni
<ov. met. 7.650>	visus eram vidisse viros, ex ordine tales
<ov. met. 7.651>	adspicio noscoque. Adeunt regemque salutant.
<ov. met. 7.652>	Vota Iovi solvo populisque recentibus urbem
<ov. met. 7.653>	partior et vacuos priscis cultoribus agros,
<ov. met. 7.654>	Myrmidonasque voco, nec origine nomina fraudo.
<ov. met. 7.655>	Corpora vidisti; mores quos ante gerebant,
<ov. met. 7.656>	nunc quoque habent: parcum genus est patiensque laborum
<ov. met. 7.657>	quaesitique tenax et quod quaesita reservet.
<ov. met. 7.658>	Hi te ad bella pares annis animisque sequentur,
<ov. met. 7.659>	cum primum qui te feliciter attulit, eurus"
<ov. met. 7.660>	(eurus enim attulerat) "fuerit mutatus in austros."
<ov. met. 7.661>	Talibus atque aliis longum sermonibus illi
<ov. met. 7.662>	implevere diem. Lucis pars ultima mensae
<ov. met. 7.663>	est data, nox somnis. Iubar aureus extulerat Sol
<ov. met. 7.664>	(flabat adhuc eurus redituraqua vela tenebat):
<ov. met. 7.665>	ad Cephalum Pallante sati, cui grandior aetas,
<ov. met. 7.666>	ad regem Cephalus simul et Pallante creati
<ov. met. 7.667>	conveniunt. Sed adhuc regem sopor altus habebat.
<ov. met. 7.668>	Excipit Aeacides illos in limine Phocus:
<ov. met. 7.669>	nam Telamon fraterque viros ad bella legebant.
<ov. met. 7.670>	Phocus in interius spatium pulchrosque recessus
<ov. met. 7.671>	Cecropidas ducit, cum quis simul ipse resedit.
<ov. met. 7.672>	Adspicit Aeoliden ignota ex arbore factum
<ov. met. 7.673>	ferre manu iaculum, cuius fuit aurea cuspis.
<ov. met. 7.674>	Pauca prius mediis sermonibus ille locutus
<ov. met. 7.675>	"sum nemorum studiosus" ait "caedisque ferinae:
<ov. met. 7.676>	qua tamen e silva teneas hastile recisum,
<ov. met. 7.677>	iamdudum dubito. Certe si fraxinus esset,
<ov. met. 7.678>	fulva colore foret; si cornus, nodus inesset.
<ov. met. 7.679>	Unde sit, ignoro. Sed non formosius isto
<ov. met. 7.680>	viderunt oculi telum iaculabile nostri."
<ov. met. 7.681>	Excipit Actaeis e fratribus alter, et "usum
<ov. met. 7.682>	maiorem specie mirabere" dixit "in isto.
<ov. met. 7.683>	Consequitur quodcumque petit, fortunaque missum
<ov. met. 7.684>	non regit, et revolat nullo referente cruentum."
<ov. met. 7.685>	Tum vero iuvenis Nereius omnia quaerit,
<ov. met. 7.686>	cur sit et unde datum, quis tanti muneris auctor.
<ov. met. 7.687>	Quae petit, ille refert. Sed enim (narrare pudori est !),
<ov. met. 7.688>	qua tulerit mercede silet; tactusque dolore
<ov. met. 7.689>	coniugis amissae lacrimis ita fatur obortis:
<ov. met. 7.690>	"Hoc me, nate dea, (quis possit credere?) telum
<ov. met. 7.691>	flere facit facietque diu, si vivere nobis
<ov. met. 7.692>	fata diu dederint. Hoc me cum coniuge cara
<ov. met. 7.693>	perdidit: hoc utinam caruissem munere semper!
<ov. met. 7.694>	Procris erat (si forte magis pervenit ad aures
<ov. met. 7.695>	Orithyia tuas, raptae soror Orithyiae),
<ov. met. 7.696>	si faciem moresque velis conferre duarum,
<ov. met. 7.697>	dignior ipsa rapi. Pater hanc mihi iunxit Erechtheus,
<ov. met. 7.698>	hanc mihi iunxit amor. Felix dicebar eramque.
<ov. met. 7.699>	Non ita dis visum est, aut nunc quoque forsitan essem.
<ov. met. 7.700>	Alter agebatur post sacra iugalia mensis,
<ov. met. 7.701>	cum me cornigeris tendentem retia cervis
<ov. met. 7.702>	vertice de summo semper florentis Hymetti
<ov. met. 7.703>	lutea mane videt pulsis Aurora tenebris
<ov. met. 7.704>	invitumque rapit. Liceat mihi vera referre
<ov. met. 7.705>	pace deae. Quod sit roseo spectabilis ore,
<ov. met. 7.706>	quod teneat lucis, teneat confinia noctis,
<ov. met. 7.707>	nectareis quod alatur aquis, ego ---Procrin amabam:
<ov. met. 7.708>	pectore Procris erat, Procris mihi semper in ore.
<ov. met. 7.709>	Sacra tori coitusque novos thalamosque recentes
<ov. met. 7.710>	primaque deserti referebam foedera lecti.
<ov. met. 7.711>	Mota dea est et "siste tuas, ingrate, querellas:
<ov. met. 7.712>	Procrin habe!" dixit. "Quodsi mea provida mens est,
<ov. met. 7.713>	non habuisse voles." Meque illi irata remisit.
<ov. met. 7.714>	Dum redeo mecumque deae memorata retracto,
<ov. met. 7.715>	esse metus coepit, ne iura iugalia coniunx
<ov. met. 7.716>	non bene servasset. Facies aetasque iubebat
<ov. met. 7.717>	credere adulterium; prohibebant credere mores.
<ov. met. 7.718>	Sed tamen afueram, sed et haec erat unde redibam,
<ov. met. 7.719>	criminis exemplum, sed cuncta timemus amantes.
<ov. met. 7.720>	Quaerere quod doleam statuo donisque pudicam
<ov. met. 7.721>	sollicitare fidem. Favet huic Aurora timori
<ov. met. 7.722>	inmutatque meam (videor sensisse) figuram.
<ov. met. 7.723>	Palladias ineo non cognoscendus Athenas
<ov. met. 7.724>	ingrediorque domum. Culpa domus ipsa carebat
<ov. met. 7.725>	castaque signa dabat dominoque erat anxia rapto:
<ov. met. 7.726>	vix aditus per mille dolos ad Erechthida factus.
<ov. met. 7.727>	Ut vidi, obstipui meditataque paene reliqui
<ov. met. 7.728>	temptamenta fide. Male me, quin vera faterer,
<ov. met. 7.729>	continui, male, quin, ut oportuit, oscula ferrem.
<ov. met. 7.730>	Tristis erat (sed nulla tamen formosior illa
<ov. met. 7.731>	esse potest tristi) desiderioque calebat
<ov. met. 7.732>	coniugis abrepti. Tu conlige, qualis in illa,
<ov. met. 7.733>	Phoce, decor fuerit, quam sic dolor ipse decebat.
<ov. met. 7.734>	Quid referam, quotiens temptamina nostra pudici
<ov. met. 7.735>	reppulerint mores, quotiens "ego" dixerit "uni
<ov. met. 7.736>	servor; ubicumque est, uni mea gaudia servo!"
<ov. met. 7.737>	Cui non ista fide satis experientia sano
<ov. met. 7.738>	magna foret? Non sum contentus et in mea pugno
<ov. met. 7.739>	vulnera, dum census dare me pro nocte loquendo
<ov. met. 7.740>	muneraque augendo tandem dubitare coegi.
<ov. met. 7.741>	Exclamo: "Male (fictor adest !), male fictus adulter
<ov. met. 7.742>	verus eram coniunx! me, perfida, teste teneris!"
<ov. met. 7.743>	Illa nihil. Tacito tantummodo victa pudore
<ov. met. 7.744>	insidiosa malo cum coniuge limina fugit;
<ov. met. 7.745>	offensaque mei genus omne perosa virorum
<ov. met. 7.746>	montibus errabat, studiis operata Dianae.
<ov. met. 7.747>	Tum mihi deserto violentior ignis ad ossa
<ov. met. 7.748>	pervenit. Orabam veniam et peccasse fatebar
<ov. met. 7.749>	et potuisse datis simili succumbere culpae
<ov. met. 7.750>	me quoque muneribus, si munera tanta darentur.
<ov. met. 7.751>	Haec mihi confesso, laesum prius ulta pudorem,
<ov. met. 7.752>	redditur et dulces concorditer exigit annos.
<ov. met. 7.753>	Dat mihi praeterea, tamquam se parva dedisset
<ov. met. 7.754>	dona, canem munus, quem cum sua traderet illi
<ov. met. 7.755>	Cynthia, "currendo superabit" dixerat "omnes."
<ov. met. 7.756>	Dat simul et iaculum, manibus quod (cernis) habemus.
<ov. met. 7.757>	Muneris alterius quae sit fortuna, requiris?
<ov. met. 7.758>	Accipe mirandum: novitate movebere facti.
<ov. met. 7.759>	Carmina Laiades non intellecta priorum
<ov. met. 7.760>	solverat ingeniis, et praecipitata iacebat
<ov. met. 7.761>	inmemor ambagum vates obscura suarum.
<ov. met. 7.762>	scilicet alma Themis non talia liquit inulta.
<ov. met. 7.763>	Protinus Aoniis inmittitur altera Thebis
<ov. met. 7.764>	pestis, et exitio multi pecorumque suoque
<ov. met. 7.765>	rurigenae pavere feram. Vicina iuventus
<ov. met. 7.766>	venimus et latos indagine cinximus agros.
<ov. met. 7.767>	Illa levi velox superabat retia saltu
<ov. met. 7.768>	summaque transibat positarum lina plagarum.
<ov. met. 7.769>	Copula detrahitur canibus: quos illa sequentes
<ov. met. 7.770>	effugit et celeri non segnior alite ludit.
<ov. met. 7.771>	Poscor et ipse meum consensu Laelapa magno
<ov. met. 7.772>	(muneris hoc nomen). Iamdudum vincula pugnat
<ov. met. 7.773>	exuere ipse sibi colloque morantia tendit.
<ov. met. 7.774>	Vix bene missus erat, nec iam poteramus, ubi esset,
<ov. met. 7.775>	scire. Pedum calidus vestigia pulvis habebat,
<ov. met. 7.776>	ipse oculis ereptus erat. Non ocior illo
<ov. met. 7.777>	hasta nec exutae contorto verbere glandes,
<ov. met. 7.778>	nec Gortyniaco calamus levis exit ab arcu.
<ov. met. 7.779>	Collis apex medii subiectis inminet arvis:
<ov. met. 7.780>	tollor eo capioque novi spectacula cursus,
<ov. met. 7.781>	quo modo deprendi, modo se subducere ab ipso
<ov. met. 7.782>	vulnere visa fera est. Nec limite callida recto
<ov. met. 7.783>	in spatiumque fugit, sed decipit ora sequentis
<ov. met. 7.784>	et redit in gyrum, ne sit suus impetus hosti.
<ov. met. 7.785>	Inminet hic sequiturque parem similisque tenenti
<ov. met. 7.786>	non tenet et vanos exercet in aera morsus.
<ov. met. 7.787>	Ad iaculi vertebar opem. Quod dextera librat
<ov. met. 7.788>	dum mea, dum digitos amentis addere tempto,
<ov. met. 7.789>	lumina deflexi. Revocataque rursus eodem
<ov. met. 7.790>	rettuleram: in medio (mirum) duo marmora campo
<ov. met. 7.791>	adspicio: fugere hoc, illud captare putares.
<ov. met. 7.792>	Scilicet invictos ambo certamine cursus
<ov. met. 7.793>	esse deus voluit, siquis deus adfuit illis."
<ov. met. 7.794>	Hactenus, et tacuit. "Iaculo quod crimen in ipso est?"
<ov. met. 7.795>	Phocus ait. Iaculi sic crimina reddidit ille:
<ov. met. 7.796>	"Gaudia principium nostri sunt, Phoce, doloris:
<ov. met. 7.797>	illa prius referam. Iuvat o meminisse beati
<ov. met. 7.798>	temporis, Aeacida, quo primos rite per annos
<ov. met. 7.799>	coniuge eram felix, felix erat illa marito.
<ov. met. 7.800>	Mutua cura duos et amor socialis habebat;
<ov. met. 7.801>	nec Iovis illa meo thalamos praeferret amori,
<ov. met. 7.802>	nec, me quae caperet, non si Venus ipsa veniret,
<ov. met. 7.803>	ulla erat: aequales urebant pectora flammae.
<ov. met. 7.804>	Sole fere radiis feriente cacumina primis
<ov. met. 7.805>	venatum in silvas iuvenaliter ire solebam.
<ov. met. 7.806>	Nec mecum famuli nec equi nec naribus acres
<ov. met. 7.807>	ire canes, nec lina sequi nodosa solebant:
<ov. met. 7.808>	tutus eram iaculo. Sed cum satiata ferinae
<ov. met. 7.809>	dextera caedis erat, repetebam frigus et umbras
<ov. met. 7.810>	et quae de gelidis exibat vallibus aura.
<ov. met. 7.811>	Aura petebatur medio mihi lenis in aestu,
<ov. met. 7.812>	auram exspectabam, requies erat illa labori.
<ov. met. 7.813>	"Aura" (recordor enim) "venias" cantare solebam,
<ov. met. 7.814>	"meque iuves intresque sinus, gratissima, nostros,
<ov. met. 7.815>	utque facis, relevare velis, quibus urimur, aestus."
<ov. met. 7.816>	Forsitan addiderim (sic me mea fata trahebant)
<ov. met. 7.817>	blanditias plures et "tu mihi magna voluptas,"
<ov. met. 7.818>	dicere sim solitus, "tu me reficisque fovesque,
<ov. met. 7.819>	tu facis, ut silvas, ut amem loca sola; meoque
<ov. met. 7.820>	spiritus iste tuus semper captatur ab ore."
<ov. met. 7.821>	Vocibus ambiguis deceptam praebuit aurem
<ov. met. 7.822>	nescio quis, nomenque aurae tam saepe vocatum
<ov. met. 7.823>	esse putat nymphae: nympham mihi credit amari.
<ov. met. 7.824>	Criminis extemplo ficti temerarius index
<ov. met. 7.825>	Procrin adit linguaque refert audita susurra.
<ov. met. 7.826>	Credula res amor est: subito conlapsa dolore,
<ov. met. 7.827>	ut mihi narratur, cecidit; longoque refecta
<ov. met. 7.828>	tempore se miseram, se fati dixit iniqui,
<ov. met. 7.829>	deque fide questa est; et crimine concita vano
<ov. met. 7.830>	quod nihil est, metuit, metuit sine corpore nomen
<ov. met. 7.831>	et dolet infelix veluti de paelice vera.
<ov. met. 7.832>	Saepe tamen dubitat speratque miserrima falli
<ov. met. 7.833>	indicioque fidem negat et, nisi viderit ipsa,
<ov. met. 7.834>	damnatura sui non est delicta mariti.
<ov. met. 7.835>	Postera depulerant Aurorae lumina noctem:
<ov. met. 7.836>	egredior silvamque peto, victorque per herbas
<ov. met. 7.837>	"Aura veni" dixi, "nostroque medere labori."
<ov. met. 7.838>	Et subito gemitus inter mea verba videbar
<ov. met. 7.839>	nescio quos audisse: "veni" tamen "optima!" dicens
<ov. met. 7.840>	fronde levem rursus strepitum faciente caduca
<ov. met. 7.841>	sum ratus esse feram telumque volatile misi.
<ov. met. 7.842>	Procris erat; medioque tenens in pectore vulnus
<ov. met. 7.843>	"ei mihi" conclamat. Vox est ubi cognita fidae
<ov. met. 7.844>	coniugis, ad vocem praeceps amensque cucurri.
<ov. met. 7.845>	Semianimem et sparsas foedantem sanguine vestes
<ov. met. 7.846>	et sua (me miserum!) de vulnere dona trahentem
<ov. met. 7.847>	invenio, corpusque meo mihi carius ulnis
<ov. met. 7.848>	mollibus attollo scissaque a pectore veste
<ov. met. 7.849>	vulnera saeva ligo conorque inhibere cruorem,
<ov. met. 7.850>	neu me morte sua sceleratum deserat, oro.
<ov. met. 7.851>	Viribus illa carens et iam moribunda coegit
<ov. met. 7.852>	haec se pauca loqui: "Per nostri foedera lecti
<ov. met. 7.853>	perque deos supplex oro superosque meosque,
<ov. met. 7.854>	per siquid merui de te bene perque manentem
<ov. met. 7.855>	nunc quoque, cum pereo, causam mihi mortis, amorem,
<ov. met. 7.856>	ne thalamis Auram patiare innubere nostris."
<ov. met. 7.857>	Dixit, et errorem tum denique nominis esse
<ov. met. 7.858>	et sensi et docui. Sed quid docuisse iuvabat?
<ov. met. 7.859>	Labitur, et parvae fugiunt cum sanguine vires.
<ov. met. 7.860>	Dumque aliquid spectare potest, me spectat et in me
<ov. met. 7.861>	infelicem animam nostroque exhalat in ore;
<ov. met. 7.862>	sed vultu meliore mori secura videtur."
<ov. met. 7.863>	Flentibus haec lacrimans heros memorabat: et ecce
<ov. met. 7.864>	Aeacus ingreditur duplici cum prole novoque
<ov. met. 7.865>	milite, quem Cephalus cum fortibus accipit armis.


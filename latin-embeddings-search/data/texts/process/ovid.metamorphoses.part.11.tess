<ov. met. 11.1>	Carmine dum tali silvas animosque ferarum
<ov. met. 11.2>	Threicius vates et saxa sequentia ducit,
<ov. met. 11.3>	ecce nurus Ciconum, tectae lymphata ferinis
<ov. met. 11.4>	pectora velleribus, tumuli de vertice cernunt
<ov. met. 11.5>	Orphea percussis sociantem carmina nervis.
<ov. met. 11.6>	E quibus una, leves iactato crine per auras,
<ov. met. 11.7>	"en," ait "en hic est nostri contemptor!" et hastam
<ov. met. 11.8>	vatis Apollinei vocalia misit in ora,
<ov. met. 11.9>	quae foliis praesuta notam sine vulnere fecit;
<ov. met. 11.10>	alterius telum lapis est, qui missus in ipso
<ov. met. 11.11>	aere concentu victus vocisque lyraeque est
<ov. met. 11.12>	ac veluti supplex pro tam furialibus ausis
<ov. met. 11.13>	ante pedes iacuit. Sed enim temeraria crescunt
<ov. met. 11.14>	bella modusque abiit, insanaque regnat Erinys.
<ov. met. 11.15>	Cunctaque tela forent cantu mollita, sed ingens
<ov. met. 11.16>	clamor et infracto Berecyntia tibia cornu
<ov. met. 11.17>	tympanaque et plausus et Bacchei ululatus
<ov. met. 11.18>	obstrepuere sono citharae: tum denique saxa
<ov. met. 11.19>	non exauditi rubuerunt sanguine vatis.
<ov. met. 11.20>	Ac primum attonitas etiamnum voce canentis
<ov. met. 11.21>	innumeras volucres anguesque agmenque ferarum
<ov. met. 11.22>	Maenades, Orphei titulum, rapuere, theatri.
<ov. met. 11.23>	Inde cruentatis vertuntur in Orphea dextris
<ov. met. 11.24>	et coeunt ut aves, si quando luce vagantem
<ov. met. 11.25>	noctis avem cernunt. Structoque utrimque theatro
<ov. met. 11.26>	ceu matutina cervus periturus harena
<ov. met. 11.27>	praeda canum est, vatemque petunt et fronde virentes
<ov. met. 11.28>	coniciunt thyrsos non haec in munera factos.
<ov. met. 11.29>	Hae glaebas, illae direptos arbore ramos,
<ov. met. 11.30>	pars torquent silices. Neu desint tela furori,
<ov. met. 11.31>	forte boves presso subigebant vomere terram,
<ov. met. 11.32>	nec procul hinc multo fructum sudore parantes
<ov. met. 11.33>	dura lacertosi fodiebant arva coloni.
<ov. met. 11.34>	Agmine qui viso fugiunt operisque relinquunt
<ov. met. 11.35>	arma sui, vacuosque iacent dispersa per agros
<ov. met. 11.36>	sarculaque rastrique graves longique ligones.
<ov. met. 11.37>	Quae postquam rapuere ferae cornuque minaci
<ov. met. 11.38>	divulsere boves, ad vatis fata recurrunt
<ov. met. 11.39>	Tendentemque manus et in illo tempore primum
<ov. met. 11.40>	inrita dicentem nec quicquam voce moventem
<ov. met. 11.41>	sacrilegae perimunt. Perque os, pro Iuppiter! illud
<ov. met. 11.42>	auditum saxis intellectumque ferarum
<ov. met. 11.43>	sensibus in ventos anima exhalata recessit.
<ov. met. 11.44>	Te maestae volucres, Orpheu, te turba ferarum,
<ov. met. 11.45>	te rigidi silices, tua carmina saepe secutae
<ov. met. 11.46>	fleverunt silvae, positis te frondibus arbor
<ov. met. 11.47>	tonsa comas luxit. Lacrimis quoque flumina dicunt
<ov. met. 11.48>	increvisse suis, obstrusaque carbasa pullo
<ov. met. 11.49>	naides et dryades passosque habuere capillos.
<ov. met. 11.50>	Membra iacent diversa locis. Caput, Hebre, lyramque
<ov. met. 11.51>	excipis, et (mirum!) medio dum labitur amne,
<ov. met. 11.52>	flebile nescio quid queritur lyra, flebile lingua
<ov. met. 11.53>	murmurat exanimis, respondent flebile ripae.
<ov. met. 11.54>	Iamque mare invectae flumen populare relinquunt
<ov. met. 11.55>	et Methymnaeae potiuntur litore Lesbi.
<ov. met. 11.56>	Hic ferus expositum peregrinis anguis harenis
<ov. met. 11.57>	os petit et sparsos stillanti rore capillos.
<ov. met. 11.58>	Tandem Phoebus adest morsusque inferre parantem
<ov. met. 11.59>	arcet et in lapidem rictus serpentis apertos
<ov. met. 11.60>	congelat et patulos, ut erant, indurat hiatus.
<ov. met. 11.61>	Umbra subit terras et quae loca viderat ante,
<ov. met. 11.62>	cuncta recognoscit quaerensque per arva piorum
<ov. met. 11.63>	invenit Eurydicen cupidisque amplectitur ulnis.
<ov. met. 11.64>	Hic modo coniunctis spatiantur passibus ambo,
<ov. met. 11.65>	nunc praecedentem sequitur, nunc praevius anteit
<ov. met. 11.66>	Eurydicenque suam iam tutus respicit Orpheus.
<ov. met. 11.67>	Non impune tamen scelus hoc sinit esse Lyaeus,
<ov. met. 11.68>	amissoque dolens sacrorum vate suorum
<ov. met. 11.69>	protinus in silvis matres Edonidas omnes,
<ov. met. 11.70>	quae videre nefas, torta radice ligavit.
<ov. met. 11.71>	Quippe pedum digitos, in quantum est quaeque secuta,
<ov. met. 11.72>	traxit et in solidam detrusit acumina terram,
<ov. met. 11.73>	utque suum laqueis, quos callidus abdidit auceps,
<ov. met. 11.74>	crus ubi commisit volucris sensitque teneri,
<ov. met. 11.75>	plangitur ac trepidans adstringit vincula motu:
<ov. met. 11.76>	sic, ut quaeque solo defixa cohaeserat harum,
<ov. met. 11.77>	exsternata fugam frustra temptabat; at illam
<ov. met. 11.78>	lenta tenet radix exsultantemque coercet,
<ov. met. 11.79>	dumque ubi sint digiti, dum pes ubi, quaerit, et ungues,
<ov. met. 11.80>	adspicit in teretes lignum succedere suras,
<ov. met. 11.81>	et conata femur maerenti plangere dextra,
<ov. met. 11.82>	robora percussit: pectus quoque robora fiunt,
<ov. met. 11.83>	robora sunt umeri, porrectaque bracchia veros
<ov. met. 11.84>	esse putes ramos, et non fallere putando.
<ov. met. 11.85>	Nec satis hoc Baccho est: ipsos quoque deserit agros
<ov. met. 11.86>	cumque choro meliore sui vineta Timoli
<ov. met. 11.87>	Pactolonque petit, quamvis non aureus illo
<ov. met. 11.88>	tempore nec caris erat invidiosus harenis.
<ov. met. 11.89>	Hunc adsueta cohors satyri bacchaeque frequentant,
<ov. met. 11.90>	at Silenus abest: titubantem annisque meroque
<ov. met. 11.91>	ruricolae cepere Phryges vinctumque coronis
<ov. met. 11.92>	ad regem duxere Midan, cui Thracius Orpheus
<ov. met. 11.93>	orgia tradiderat cum Cecropio Eumolpo.
<ov. met. 11.94>	Quem simul agnovit socium comitemque sacrorum,
<ov. met. 11.95>	hospitis adventu festum genialiter egit
<ov. met. 11.96>	per bis quinque dies et iunctas ordine noctes.
<ov. met. 11.97>	Et iam stellarum sublime coegerat agmen
<ov. met. 11.98>	Lucifer undecimus, Lydos cum laetus in agros
<ov. met. 11.99>	rex venit et iuveni Silenum reddit alumno.
<ov. met. 11.100>	Huic deus optandi gratum, sed inutile, fecit
<ov. met. 11.101>	muneris arbitrium, gaudens altore recepto.
<ov. met. 11.102>	Ille male usurus donis ait "effice, quidquid
<ov. met. 11.103>	corpore contigero fulvum vertatur in aurum."
<ov. met. 11.104>	Adnuit optatis nocituraque munera solvit
<ov. met. 11.105>	Liber, et indoluit, quod non meliora petisset.
<ov. met. 11.106>	Laetus abit gaudetque malo Berecyntius heros
<ov. met. 11.107>	pollicitique fidem tangendo singula temptat
<ov. met. 11.108>	Vixque sibi credens non alta fronde virentem
<ov. met. 11.109>	ilice detraxit virgam: virga aurea facta est.
<ov. met. 11.110>	Tollit humo saxum: saxum quoque palluit auro.
<ov. met. 11.111>	Contigit et glaebam: contactu glaeba potenti
<ov. met. 11.112>	massa fit. Arentes Cereris decerpsit aristas:
<ov. met. 11.113>	aurea messis erat. Demptum tenet arbore pomum:
<ov. met. 11.114>	Hesperidas donasse putes. Si postibus altis
<ov. met. 11.115>	admovit digitos, postes radiare videntur.
<ov. met. 11.116>	Ille etiam liquidis palmas ubi laverat undis,
<ov. met. 11.117>	unda fluens palmis Danaen eludere posset.
<ov. met. 11.118>	Vix spes ipse suas animo capit aurea fingens
<ov. met. 11.119>	omnia. Gaudenti mensas posuere ministri
<ov. met. 11.120>	exstructas dapibus nec tostae frugis egentes.
<ov. met. 11.121>	Tum vero, sive ille sua Cerealia dextra
<ov. met. 11.122>	munera contigerat, Cerealia dona rigebant,
<ov. met. 11.123>	sive dapes avido convellere dente parabat,
<ov. met. 11.124>	lammina fulva dapes admoto dente premebat.
<ov. met. 11.125>	Miscuerat puris auctorem muneris undis:
<ov. met. 11.126>	fusile per rictus aurum fluitare videres.
<ov. met. 11.127>	Attonitus novitate mali, divesque miserque,
<ov. met. 11.128>	effugere optat opes et, quae modo voverat, odit.
<ov. met. 11.129>	Copia nulla famem relevat; sitis arida guttur
<ov. met. 11.130>	urit, et inviso meritus torquetur ab auro
<ov. met. 11.131>	Ad caelumque manus et splendida bracchia tollens
<ov. met. 11.132>	"da veniam, Lenaee pater! peccavimus," inquit,
<ov. met. 11.133>	"sed miserere, precor, speciosoque eripe damno."
<ov. met. 11.134>	Mite deum numen: Bacchus peccasse fatentem
<ov. met. 11.135>	restituit factique fide data munera solvit
<ov. met. 11.136>	"Neve male optato maneas circumlitus auro,
<ov. met. 11.137>	vade" ait "ad magnis vicinum Sardibus amnem
<ov. met. 11.138>	perque iugum ripae labentibus obvius undis
<ov. met. 11.139>	carpe viam, donec venias ad fluminis ortus,
<ov. met. 11.140>	spumigeroque tuum fonti, qua plurimus exit,
<ov. met. 11.141>	subde caput corpusque simul, simul elue crimen."
<ov. met. 11.142>	Rex iussae succedit aquae: vis aurea tinxit
<ov. met. 11.143>	flumen et humano de corpore cessit in amnem.
<ov. met. 11.144>	Nunc quoque iam veteris percepto semine venae
<ov. met. 11.145>	arva rigent auro madidis pallentia glaebis.
<ov. met. 11.146>	Ille, perosus opes, silvas et rura colebat
<ov. met. 11.147>	Panaque montanis habitantem semper in antris.
<ov. met. 11.148>	Pingue sed ingenium mansit, nocituraque, ut ante,
<ov. met. 11.149>	rursus erant domino stultae praecordia mentis.
<ov. met. 11.150>	Nam freta prospiciens late riget arduus alto
<ov. met. 11.151>	Tmolus in adscensu, clivoque extensus utroque
<ov. met. 11.152>	Sardibus hinc, illinc parvis finitur Hypaepis.
<ov. met. 11.153>	Pan ibi dum teneris iactat sua carmina nymphis
<ov. met. 11.154>	et leve cerata modulatur harundine carmen,
<ov. met. 11.155>	ausus Apollineos prae se contemnere cantus,
<ov. met. 11.156>	iudice sub Tmolo certamen venit ad impar.
<ov. met. 11.157>	Monte suo senior iudex consedit et aures
<ov. met. 11.158>	liberat arboribus: quercu coma caerula tantum
<ov. met. 11.159>	cingitur, et pendent circum cava tempora glandes.
<ov. met. 11.160>	Isque deum pecoris spectans "in indice" dixit
<ov. met. 11.161>	"nulla mora est." Calamis agrestibus insonat ille
<ov. met. 11.162>	barbaricoque Midan (aderat nam forte canenti)
<ov. met. 11.163>	carmine delenit. Post hunc sacer ora retorsit
<ov. met. 11.164>	Tmolus ad os Phoebi: vultum sua silva secuta est.
<ov. met. 11.165>	Ille caput flavum lauro Parnaside vinctus
<ov. met. 11.166>	verrit humum Tyrio saturata murice palla,
<ov. met. 11.167>	instrictamque fidem gemmis et dentibus Indis
<ov. met. 11.168>	sustinet a laeva; tenuit manus altera plectrum.
<ov. met. 11.169>	Artificis status ipse fuit. Tum stamina docto
<ov. met. 11.170>	pollice sollicitat, quorum dulcedine captus
<ov. met. 11.171>	Pana iubet Tmolus citharae submittere cannas.
<ov. met. 11.172>	Iudicium sanctique placet sententia montis
<ov. met. 11.173>	omnibus, arguitur tamen atque iniusta vocatur
<ov. met. 11.174>	unius sermone Midae; nec Delius aures
<ov. met. 11.175>	humanam stolidas patitur retinere figuram,
<ov. met. 11.176>	sed trahit in spatium villisque albentibus implet
<ov. met. 11.177>	instabilesque imas facit et dat posse moveri,
<ov. met. 11.178>	cetera sunt hominis: partem damnatur in unam
<ov. met. 11.179>	induiturque aures lente gradientis aselli.
<ov. met. 11.180>	Ille quidem celare cupit, turpisque pudore
<ov. met. 11.181>	tempora purpureis temptat velare tiaris.
<ov. met. 11.182>	Sed solitus longos ferro resecare capillos
<ov. met. 11.183>	viderat hoc famulus. Qui cum nec prodere visum
<ov. met. 11.184>	dedecus auderet, cupiens efferre sub auras,
<ov. met. 11.185>	nec posset reticere tamen, secedit humumque
<ov. met. 11.186>	effodit et, domini quales adspexerit aures,
<ov. met. 11.187>	voce refert parva terraeque inmurmurat haustae,
<ov. met. 11.188>	indiciumque suae vocis tellure regesta
<ov. met. 11.189>	obruit et scrobibus tacitus discedit opertis.
<ov. met. 11.190>	Creber harundinibus tremulis ibi surgere lucus
<ov. met. 11.191>	coepit et, ut primum pleno maturuit anno,
<ov. met. 11.192>	prodidit agricolam: leni nam motus ab austro
<ov. met. 11.193>	obruta verba refert dominique coarguit aures.
<ov. met. 11.194>	Ultus abit Tmolo liquidumque per aera vectus
<ov. met. 11.195>	angustum citra pontum Nepheleidos Helles
<ov. met. 11.196>	Laomedonteis Latoius adstitit arvis.
<ov. met. 11.197>	Dextera Sigei, Rhoetei laeva profundi
<ov. met. 11.198>	ara Panomphaeo vetus est sacrata Tonanti.
<ov. met. 11.199>	Inde novae primum moliri moenia Troiae
<ov. met. 11.200>	Laomedonta videt susceptaque magna labore
<ov. met. 11.201>	crescere difficili nec opes exposcere parvas
<ov. met. 11.202>	cumque tridentigero tumidi genitore profundi
<ov. met. 11.203>	mortalem induitur formam Phrygiaeque tyranno
<ov. met. 11.204>	aedificat muros, pactus pro moenibus aurum.
<ov. met. 11.205>	Stabat opus: pretium rex infitiatur et addit,
<ov. met. 11.206>	perfidiae cumulum, falsis periuria verbis.
<ov. met. 11.207>	"Non impune feres" rector maris inquit et omnes
<ov. met. 11.208>	inclinavit aquas ad avarae litora Troiae,
<ov. met. 11.209>	inque freti formam terras complevit opesque
<ov. met. 11.210>	abstulit agricolis et fluctibus obruit agros.
<ov. met. 11.211>	Poena neque haec satis est: regis quoque filia monstro
<ov. met. 11.212>	poscitur aequoreo; quam dura ad saxa revinctam
<ov. met. 11.213>	vindicat Alcides promissaque munera, dictos
<ov. met. 11.214>	poscit equos, tantique operis mercede negata
<ov. met. 11.215>	bis periura capit superatae moenia Troiae.
<ov. met. 11.216>	Nec pars militiae, Telamon, sine honore recessit,
<ov. met. 11.217>	Hesioneque data potitur. Nam coniuge Peleus
<ov. met. 11.218>	clarus erat diva: nec avi magis ille superbus
<ov. met. 11.219>	nomine, quam soceri, siquidem Iovis esse nepoti
<ov. met. 11.220>	contigit haud uni, coniunx dea contigit uni.
<ov. met. 11.221>	Namque senex Thetidi Proteus "dea" dixerat "undae,
<ov. met. 11.222>	concipe: mater eris iuvenis, qui fortibus annis
<ov. met. 11.223>	acta patris vincet maiorque vocabitur illo."
<ov. met. 11.224>	Ergo, ne quicquam mundus Iove maius haberet,
<ov. met. 11.225>	quamvis haud tepidos sub pectore senserat ignes,
<ov. met. 11.226>	Iuppiter aequoreae Thetidis conubia fugit
<ov. met. 11.227>	in suaque Aeaciden succedere vota nepotem
<ov. met. 11.228>	iussit et amplexus in virginis ire marinae.
<ov. met. 11.229>	Est sinus Haemoniae curvos falcatus in arcus:
<ov. met. 11.230>	bracchia procurrunt, ubi, si foret altior unda,
<ov. met. 11.231>	portus erat (summis inductum est aequor harenis);
<ov. met. 11.232>	litus habet solidum, quod nec vestigia servet
<ov. met. 11.233>	nec remoretur iter, nec opertum pendeat alga.
<ov. met. 11.234>	Myrtea silva subest bicoloribus obsita bacis
<ov. met. 11.235>	et specus in medio (natura factus an arte,
<ov. met. 11.236>	ambiguum, magis arte tamen), quo saepe venire
<ov. met. 11.237>	frenato delphine sedens, Theti, nuda solebas.
<ov. met. 11.238>	Illic te Peleus, ut somno vincta iacebas,
<ov. met. 11.239>	occupat: et quoniam precibus temptata repugnas,
<ov. met. 11.240>	vim parat, innectens ambobus colla lacertis.
<ov. met. 11.241>	Quod nisi venisses variatis saepe figuris
<ov. met. 11.242>	ad solitas artes, auso foret ille potitus.
<ov. met. 11.243>	Sed modo tu volucris (volucrem tamen ille tenebat),
<ov. met. 11.244>	nunc gravis arbor eras (haerebat in arbore Peleus),
<ov. met. 11.245>	tertia forma fuit maculosae tigridis: illa
<ov. met. 11.246>	territus Aeacides a corpore bracchia solvit.
<ov. met. 11.247>	Isque deos pelagi vino super aequora fuso
<ov. met. 11.248>	et pecoris fibris et fumo turis adorat,
<ov. met. 11.249>	donec Carpathius medio de gurgite vates
<ov. met. 11.250>	"Aeacide," dixit, "thalamis potiere petitis!
<ov. met. 11.251>	Tu modo, cum rigido sopita quiescit in antro,
<ov. met. 11.252>	ignaram laqueis vincloque innecte tenaci.
<ov. met. 11.253>	Nec te decipiat centum mentita figuras,
<ov. met. 11.254>	sed preme, quidquid erit, dum, quod fuit ante, reformet!"
<ov. met. 11.255>	Dixerat haec Proteus et condidit aequore vultum
<ov. met. 11.256>	admisitque suos in verba novissima fluctus.
<ov. met. 11.257>	Pronus erat Titan inclinatoque tenebat
<ov. met. 11.258>	Hesperium temone fretum, cum pulchra relecto
<ov. met. 11.259>	Nereis ingreditur consueta cubilia saxo.
<ov. met. 11.260>	Vix bene virgineos Peleus invaserat artus,
<ov. met. 11.261>	illa novat formas, donec sua membra teneri
<ov. met. 11.262>	sentit et in partes diversas bracchia tendi.
<ov. met. 11.263>	Tum demum ingemuit, "neque" ait "sine numine vincis"
<ov. met. 11.264>	exhibita estque Thetis. Confessam amplectitur heros
<ov. met. 11.265>	et potitur votis ingentique implet Achille.
<ov. met. 11.266>	Felix et nato, felix et coniuge Peleus
<ov. met. 11.267>	et cui, si demas iugulati crimina Phoci,
<ov. met. 11.268>	omnia contigerant. Fraterno sanguine sontem
<ov. met. 11.269>	expulsumque domo patria Trachinia tellus
<ov. met. 11.270>	accipit. Hic regnum sine vi, sine caede regebat
<ov. met. 11.271>	Lucifero genitore satus patriumque nitorem
<ov. met. 11.272>	ore ferens Ceyx, illo qui tempore maestus
<ov. met. 11.273>	dissimilisque sui fratrem lugebat ademptum.
<ov. met. 11.274>	Quo postquam Aeacides fessus curaque viaque
<ov. met. 11.275>	venit et intravit paucis comitantibus urbem,
<ov. met. 11.276>	quosque greges pecorum, quae secum armenta trahebat,
<ov. met. 11.277>	haud procul a muris sub opaca valle reliquit,
<ov. met. 11.278>	copia cum facta est adeundi tecta tyranni,
<ov. met. 11.279>	velamenta manu praetendens supplice, qui sit
<ov. met. 11.280>	se quoque satus, memorat, tantum sua crimina celat
<ov. met. 11.281>	mentiturque fugae causam: petit, urbe vel agro
<ov. met. 11.282>	se iuvet. Hunc contra placido Trachinius ore
<ov. met. 11.283>	talibus adloquitur: "Mediae quoque commoda plebi
<ov. met. 11.284>	nostra patent, Peleu, nec inhospita regna tenemus.
<ov. met. 11.285>	Adicis huic animo momento potentia, clarum
<ov. met. 11.286>	nomen avumque Iovem. Ne tempora perde precando!
<ov. met. 11.287>	Quod petis, omne feres tuaque haec pro parte vocato,
<ov. met. 11.288>	qualiacumque vides! Utinam meliora videres!'
<ov. met. 11.289>	Et flebat: moveat tantos quae causa dolores,
<ov. met. 11.290>	Peleusque comitesque rogant. Quibus ille profatur:
<ov. met. 11.291>	"Forsitan hanc volucrem, rapto quae vivit et omnes
<ov. met. 11.292>	terret aves, semper pennas habuisse putetis:
<ov. met. 11.293>	vir fuit et (tanta est animi constantia!) iam tum
<ov. met. 11.294>	acer erat belloque ferox ad vimque paratus,
<ov. met. 11.295>	nomine Daedalion. Illo genitore creatis,
<ov. met. 11.296>	qui vocat auroram caeloque novissimus exit,
<ov. met. 11.297>	(cura mihi pax est) pacis mihi cura tenendae
<ov. met. 11.298>	coniugiique fuit, fratri fera bella placebant:
<ov. met. 11.299>	illius virtus reges gentesque subegit,
<ov. met. 11.300>	quae nunc Thisbaeas agitat mutata columbas.
<ov. met. 11.301>	Nata erat huic Chione. Quae dotatissima forma
<ov. met. 11.302>	mille procos habuit, bis septem nubilis annis.
<ov. met. 11.303>	Forte revertentes Phoebus Maiaque creatus,
<ov. met. 11.304>	ille suis Delphis, hic vertice Cylleneo,
<ov. met. 11.305>	videre hanc pariter, pariter traxere calorem.
<ov. met. 11.306>	Spem veneris differt in tempora noctis Apollo,
<ov. met. 11.307>	non fert ille moras virgaque movente soporem
<ov. met. 11.308>	virginis os tangit: tactu iacet illa potenti
<ov. met. 11.309>	vimque dei patitur. Nox caelum sparserat astris:
<ov. met. 11.310>	Phoebus anum simulat praereptaque gaudia sumit.
<ov. met. 11.311>	Ut sua maturus complevit tempora venter,
<ov. met. 11.312>	alipedis de stirpe dei versuta propago
<ov. met. 11.313>	nascitur, Autolycus, furtum ingeniosus ad omne,
<ov. met. 11.314>	candida de nigris et de candentibus atra
<ov. met. 11.315>	qui facere adsuerat, patriae non degener artis;
<ov. met. 11.316>	nascitur e Phoebo (namque est enixa gemellos)
<ov. met. 11.317>	carmine vocali clarus citharaque Philammon.
<ov. met. 11.318>	Quid peperisse duos et dis placuisse duobus
<ov. met. 11.319>	et forti genitore et progenitore Tonanti
<ov. met. 11.320>	esse satam prodest? An obest quoque gloria? multis
<ov. met. 11.321>	Offuit, huic certe! Quae se praeferre Dianae
<ov. met. 11.322>	sustinuit faciemque deae culpavit. At illi
<ov. met. 11.323>	ira ferox mota est "factis" que "placebimus" inquit.
<ov. met. 11.324>	Nec mora, curvavit cornu nervoque sagittam
<ov. met. 11.325>	impulit et meritam traiecit harundine linguam.
<ov. met. 11.326>	Lingua tacet, nec vox temptataque verba sequuntur,
<ov. met. 11.327>	conantemque loqui cum sanguine vita reliquit.
<ov. met. 11.328>	Quo miser amplexus ego tum patriumque dolorem
<ov. met. 11.329>	corde tuli fratrique pio solacia dixi!
<ov. met. 11.330>	Quae pater haud aliter quam cautes murmura ponti
<ov. met. 11.331>	accipit et natam delamentatur ademptam.
<ov. met. 11.332>	Ut vero ardentem vidit, quater impetus illi
<ov. met. 11.333>	in medios fuit ire rogos; quater inde repulsus
<ov. met. 11.334>	concita membra fugae mandat similisque iuvenco
<ov. met. 11.335>	spicula crabronum pressa cervice gerenti,
<ov. met. 11.336>	qua via nulla, ruit. Iam tum mihi currere visus
<ov. met. 11.337>	plus homine est, alasque pedes sumpsisse putares.
<ov. met. 11.338>	Effugit ergo omnes veloxque cupidine leti
<ov. met. 11.339>	vertice Parnasi potitur. Miseratus Apollo,
<ov. met. 11.340>	cum se Daedalion saxo misisset ab alto,
<ov. met. 11.341>	fecit avem et subitis pendentem sustulit alis
<ov. met. 11.342>	oraque adunca dedit, curvos dedit unguibus hamos,
<ov. met. 11.343>	virtutem antiquam, maiores corpore vires.
<ov. met. 11.344>	Et nunc accipiter, nulli satis aequus, in omnes
<ov. met. 11.345>	saevit aves aliisque dolens fit causa dolendi."
<ov. met. 11.346>	Quae dum Lucifero genitus miracula narrat
<ov. met. 11.347>	de consorte suo, cursu festinus anhelo
<ov. met. 11.348>	advolat armenti custos Phoceus Onetor
<ov. met. 11.349>	et "Peleu, Peleu! magnae tibi nuntius adsum
<ov. met. 11.350>	cladis" ait. Quodcumque ferat, iubet edere Peleus,
<ov. met. 11.351>	pendet et ipse metu trepidi Trachinius oris.
<ov. met. 11.352>	Ille refert: "Fessos ad litora curva iuvencos
<ov. met. 11.353>	adpuleram, medio cum Sol altissimus orbe
<ov. met. 11.354>	tantum respiceret, quantum superesse videret;
<ov. met. 11.355>	parsque boum fulvis genua inclinarat harenis
<ov. met. 11.356>	latarumque iacens campos spectabat aquarum,
<ov. met. 11.357>	pars gradibus tardis illuc errabat et illuc,
<ov. met. 11.358>	nant alii celsoque exstant super aequora collo.
<ov. met. 11.359>	Templa mari subsunt nec marmore clara neque auro,
<ov. met. 11.360>	sed trabibus densis lucoque umbrosa vetusto.
<ov. met. 11.361>	Nereides Nereusque tenent: hos navita ponti
<ov. met. 11.362>	edidit esse deos, dum retia litore siccat.
<ov. met. 11.363>	Iuncta palus huic est, densis obsessa salictis,
<ov. met. 11.364>	quam restagnantis fecit maris unda paludem.
<ov. met. 11.365>	Inde fragore gravi strepitus loca proxima terret
<ov. met. 11.366>	belua vasta, lupus! Udisque paludibus exit,
<ov. met. 11.367>	oblitus et spumis et sparsus sanguine rictus,
<ov. met. 11.368>	fulmineus, rubra suffusus lumina flamma.
<ov. met. 11.369>	Qui quamquam saevit pariter rabieque fameque,
<ov. met. 11.370>	acrior est rabie: neque enim ieiunia curat
<ov. met. 11.371>	caede boum diramque famem finire, sed omne
<ov. met. 11.372>	vulnerat armentum sternitque hostiliter omne.
<ov. met. 11.373>	Pars quoque de nobis funesto saucia morsu,
<ov. met. 11.374>	dum defensamus, leto est data. Sanguine litus
<ov. met. 11.375>	undaque prima rubet demugitaeque paludes. ---
<ov. met. 11.376>	Sed mora damnosa est, nec res dubitare remittit:
<ov. met. 11.377>	dum superest aliquid, cuncti coeamus et arma,
<ov. met. 11.378>	arma capessamus coniunctaque tela feramus!"
<ov. met. 11.379>	Dixerat agrestis; nec Pelea damna movebant,
<ov. met. 11.380>	sed, memor admissi, Nereida conligit orbam
<ov. met. 11.381>	damna sua inferias exstincto mittere Phoco.
<ov. met. 11.382>	Induere arma viros violentaque sumere tela
<ov. met. 11.383>	rex iubet Oetaeus; cum quis simul ipse parabat
<ov. met. 11.384>	ire, sed Alcyone coniunx excita tumultu
<ov. met. 11.385>	prosilit et, nondum totos ornata capillos,
<ov. met. 11.386>	disicit hos ipsos, colloque infusa mariti,
<ov. met. 11.387>	mittat ut auxilium sine se, verbisque precatur
<ov. met. 11.388>	et lacrimis, animasque duas ut servet in una.
<ov. met. 11.389>	Aeacides illi: "Pulchros, regina, piosque
<ov. met. 11.390>	pone metus! Plena est promissi gratia vestri.
<ov. met. 11.391>	Non placet arma mihi contra nova monstra moveri:
<ov. met. 11.392>	numen adorandum pelagi est." Erat ardua turris
<ov. met. 11.393>	arce focus summa, fessis loca grata carinis.
<ov. met. 11.394>	Adscendunt illuc stratosque in litore tauros
<ov. met. 11.395>	cum gemitu adspiciunt vastatoremque cruento
<ov. met. 11.396>	ore ferum, longos infectum sanguine villos.
<ov. met. 11.397>	Inde manus tendens in aperti litora ponti
<ov. met. 11.398>	caeruleam Peleus Psamathen, ut finiat iram,
<ov. met. 11.399>	orat, opemque ferat; nec vocibus illa rogantis
<ov. met. 11.400>	flectitur Aeacidae: Thetis hanc pro coniuge supplex
<ov. met. 11.401>	accepit veniam. Sed enim revocatus ab acri
<ov. met. 11.402>	caede lupus perstat, dulcedine sanguinis asper,
<ov. met. 11.403>	donec inhaerentem lacerae cervice iuvencae
<ov. met. 11.404>	marmore mutavit. Corpus praeterque colorem
<ov. met. 11.405>	omnia servavit: lapidis color indicat illum
<ov. met. 11.406>	iam non esse lupum, iam non debere timeri.
<ov. met. 11.407>	Nec tamen hac profugum consistere Pelea terra
<ov. met. 11.408>	fata sinunt: Magnetas adit vagus exul et illic
<ov. met. 11.409>	sumit ab Haemonio purgamina caedis Acasto.
<ov. met. 11.410>	Interea fratrisque sui fratremque secutis
<ov. met. 11.411>	anxia prodigiis turbatus pectora Ceyx,
<ov. met. 11.412>	consulat ut sacras, hominum oblectamina, sortes,
<ov. met. 11.413>	ad Clarium parat ire deum; nam templa profanus
<ov. met. 11.414>	invia cum Phlegyis faciebat Delphica Phorbas.
<ov. met. 11.415>	Consilii tamen ante sui, fidissima, certam
<ov. met. 11.416>	te facit, Alcyone; cui protinus intima frigus
<ov. met. 11.417>	ossa receperunt, buxoque simillimus ora
<ov. met. 11.418>	pallor obit, lacrimisque genae maduere profusis.
<ov. met. 11.419>	Ter conata loqui ter fletibus ora rigavit,
<ov. met. 11.420>	singultuque pias interrumpente querellas
<ov. met. 11.421>	"quae mea culpa tuam," dixit "carissime, mentem
<ov. met. 11.422>	vertit? Ubi est quae cura mei prior esse solebat?
<ov. met. 11.423>	Iam potes Alcyone securus abesse relicta?
<ov. met. 11.424>	Iam via longa placet? Iam sum tibi carior absens?
<ov. met. 11.425>	At, puto, per terras iter est, tantumque dolebo,
<ov. met. 11.426>	non etiam metuam, curaeque timore carebunt.
<ov. met. 11.427>	Aequora me terrent et ponti tristis imago:
<ov. met. 11.428>	et laceras nuper tabulas in litore vidi,
<ov. met. 11.429>	et saepe in tumulis sine corpore nomina legi.
<ov. met. 11.430>	Neve tuum fallax animum fiducia tangat,
<ov. met. 11.431>	quod socer Hippotades tibi sit, qui carcere fortes
<ov. met. 11.432>	contineat ventos et, cum velit, aequora placet!
<ov. met. 11.433>	Cum semel emissi tenuerunt aequora venti,
<ov. met. 11.434>	nil illis vetitum est, incommendataque tellus
<ov. met. 11.435>	omnis et omne fretum est. Caeli quoque nubila vexant
<ov. met. 11.436>	excutiuntque feri rutilos concursibus ignes.
<ov. met. 11.437>	Quo magis hos novi (nam novi et saepe paterna
<ov. met. 11.438>	parva domo vidi), magis hos reor esse timendos.
<ov. met. 11.439>	Quod tua si flecti precibus sententia nullis,
<ov. met. 11.440>	care, potest, coniunx, nimiumque es certus eundi,
<ov. met. 11.441>	me quoque tolle simul. Certe iactabimur una,
<ov. met. 11.442>	nec nisi quae patiar, metuam: pariterque feremus,
<ov. met. 11.443>	quidquid erit, pariter super aequora lata feremur."
<ov. met. 11.444>	Talibus Aeolidis dictis lacrimisque movetur
<ov. met. 11.445>	sidereus coniunx: neque enim minor ignis in ipso est.
<ov. met. 11.446>	Sed neque propositos pelagi dimittere cursus,
<ov. met. 11.447>	nec vult Alcyonen in partem adhibere pericli,
<ov. met. 11.448>	multaque respondit timidum solantia pectus.
<ov. met. 11.449>	Non tamen idcirco causam probat; addidit illis
<ov. met. 11.450>	hoc quoque lenimen, quo solo flexit amantem:
<ov. met. 11.451>	"Longa quidem est nobis omnis mora: sed tibi iuro
<ov. met. 11.452>	per patrios ignes, si me modo fata remittant,
<ov. met. 11.453>	ante reversurum, quam luna bis impleat orbem."
<ov. met. 11.454>	His ubi promissis spes est admota recursus,
<ov. met. 11.455>	protinus eductam navalibus aequore tingi
<ov. met. 11.456>	armarique suis pinum iubet armamentis.
<ov. met. 11.457>	Qua rursus visa, veluti praesaga futuri,
<ov. met. 11.458>	horruit Alcyone lacrimasque emisit obortas
<ov. met. 11.459>	amplexusque dedit, tristique miserrima tandem
<ov. met. 11.460>	ore "vale" dixit conlapsaque corpore toto est.
<ov. met. 11.461>	Ast iuvenes, quaerente moras Ceyce, reducunt
<ov. met. 11.462>	ordinibus geminis ad fortia pectora remos
<ov. met. 11.463>	aequalique ictu scindunt freta. Sustulit illa
<ov. met. 11.464>	umentes oculos, stantemque in puppe relicta
<ov. met. 11.465>	concussaque manu dantem sibi signa maritum
<ov. met. 11.466>	prima videt redditque notas; ubi terra recessit
<ov. met. 11.467>	longius atque oculi nequeunt cognoscere vultus,
<ov. met. 11.468>	dum licet, insequitur fugientem lumine pinum.
<ov. met. 11.469>	Haec quoque ut haud poterat, spatio submota, videri,
<ov. met. 11.470>	vela tamen spectat summo fluitantia malo;
<ov. met. 11.471>	ut nec vela videt, vacuum petit anxia lectum
<ov. met. 11.472>	seque toro ponit; renovat lectusque locusque
<ov. met. 11.473>	Alcyonae lacrimas et, quae pars, admonet, absit.
<ov. met. 11.474>	Portibus exierant, et moverat aura rudentes:
<ov. met. 11.475>	obvertit lateri pendentes navita remos
<ov. met. 11.476>	cornuaque in summa locat arbore totaque malo
<ov. met. 11.477>	carbasa deducit venientesque accipit auras.
<ov. met. 11.478>	Aut minus, aut certe medium non amplius aequor
<ov. met. 11.479>	puppe secabatur, longeque erat utraque tellus,
<ov. met. 11.480>	cum mare sub noctem tumidis albescere coepit
<ov. met. 11.481>	fluctibus et praeceps spirare valentius eurus.
<ov. met. 11.482>	"Ardua iamdudum demittite cornua" rector
<ov. met. 11.483>	clamat "et antemnis totum subnectite velum."
<ov. met. 11.484>	Hic iubet: impediunt adversae iussa procellae,
<ov. met. 11.485>	nec sinit audiri vocem fragor aequoris ullam.
<ov. met. 11.486>	Sponte tamen properant alii subducere remos,
<ov. met. 11.487>	pars munire latus, pars ventis vela negare.
<ov. met. 11.488>	Egerit hic fluctus aequorque refundit in aequor,
<ov. met. 11.489>	hic rapit antemnas. Quae dum sine lege geruntur,
<ov. met. 11.490>	aspera crescit hiems, omnique e parte feroces
<ov. met. 11.491>	bella gerunt venti fretaque indignantia miscent.
<ov. met. 11.492>	Ipse pavet nec se, qui sit status, ipse fatetur
<ov. met. 11.493>	scire ratis rector, nec, quid iubeatve velitve:
<ov. met. 11.494>	tanta mali moles tantoque potentior arte est.
<ov. met. 11.495>	Quippe sonant clamore viri, stridore rudentes,
<ov. met. 11.496>	undarum incursu gravis unda, tonitribus aether.
<ov. met. 11.497>	Fluctibus erigitur caelumque aequare videtur
<ov. met. 11.498>	pontus et inductas adspergine tangere nubes;
<ov. met. 11.499>	et modo, cum fulvas ex imo vertit harenas,
<ov. met. 11.500>	concolor est illis, Stygia modo nigrior unda,
<ov. met. 11.501>	sternitur interdum spumisque sonantibus albet.
<ov. met. 11.502>	Ipsa quoque his agitur vicibus Trachinia puppis,
<ov. met. 11.503>	et nunc sublimis veluti de vertice montis
<ov. met. 11.504>	despicere in valles imumque Acheronta videtur,
<ov. met. 11.505>	nunc, ubi demissam curvum circumstetit aequor,
<ov. met. 11.506>	suspicere inferno summum de gurgite caelum.
<ov. met. 11.507>	Saepe dat ingentem fluctu latus icta fragorem
<ov. met. 11.508>	nec levius pulsata sonat, quam ferreus olim
<ov. met. 11.509>	cum laceras aries ballistave concutit arces.
<ov. met. 11.510>	Utque solent sumptis incursu viribus ire
<ov. met. 11.511>	pectore in arma feri protentaque tela leones,
<ov. met. 11.512>	sic ubi se ventis admiserat unda coortis,
<ov. met. 11.513>	ibat in arma ratis multoque erat altior illis.
<ov. met. 11.514>	Iamque labant cunei, spoliataque tegmine cerae
<ov. met. 11.515>	rima patet praebetque viam letalibus undis.
<ov. met. 11.516>	Ecce cadunt largi resolutis nubibus imbres,
<ov. met. 11.517>	inque fretum credas totum descendere caelum,
<ov. met. 11.518>	inque plagas caeli tumefactum adscendere pontum.
<ov. met. 11.519>	Vela madent nimbis, et cum caelestibus undis
<ov. met. 11.520>	aequoreae miscentur aquae; caret ignibus aether,
<ov. met. 11.521>	caecaque nox premitur tenebris hiemisque suisque.
<ov. met. 11.522>	Discutiunt tamen has praebentque micantia lumen
<ov. met. 11.523>	fulmina: fulmineis ardescunt ignibus ignes.
<ov. met. 11.524>	Dat quoque iam saltus intra cava texta carinae
<ov. met. 11.525>	fluctus; et ut miles, numero praestantior omni,
<ov. met. 11.526>	cum saepe adsiluit defensae moenibus urbis,
<ov. met. 11.527>	spe potitur tandem laudisque accensus amore
<ov. met. 11.528>	inter mille viros murum tamen occupat unus,
<ov. met. 11.529>	sic, ubi pulsarunt noviens latera ardua fluctus,
<ov. met. 11.530>	vastius insurgens decimae ruit impetus undae;
<ov. met. 11.531>	nec prius absistit fessam oppugnare carinam,
<ov. met. 11.532>	quam velut in captae descendat moenia navis.
<ov. met. 11.533>	Pars igitur temptabat adhuc invadere pinum,
<ov. met. 11.534>	pars maris intus erat. Trepidant haud segnius omnes,
<ov. met. 11.535>	quam solet urbs, aliis murum fodientibus extra
<ov. met. 11.536>	atque aliis murum, trepidare, tenentibus intus.
<ov. met. 11.537>	Deficit ars animique cadunt, totidemque videntur,
<ov. met. 11.538>	quot veniunt fluctus, ruere atque inrumpere mortes.
<ov. met. 11.539>	Non tenet hic lacrimas, stupet hic, vocat ille beatos,
<ov. met. 11.540>	funera quos maneant: hic votis numen adorat
<ov. met. 11.541>	bracchiaque ad caelum, quod non videt, inrita tollens
<ov. met. 11.542>	poscit opem, subeunt illi fraterque parensque,
<ov. met. 11.543>	huic cum pignoribus domus et quodcumque relictum est.
<ov. met. 11.544>	Alcyone Ceyca movet, Ceycis in ore
<ov. met. 11.545>	nulla nisi Alcyone est; et cum desideret unam,
<ov. met. 11.546>	gaudet abesse tamen. Patriae quoque vellet ad oras
<ov. met. 11.547>	respicere inque domum supremos vertere vultus,
<ov. met. 11.548>	verum ubi sit, nescit; tanta vertigine pontus
<ov. met. 11.549>	fervet, et inducta piceis e nubibus umbra
<ov. met. 11.550>	omne latet caelum, duplicataque noctis imago est.
<ov. met. 11.551>	Frangitur incursu nimbosi turbinis arbor,
<ov. met. 11.552>	frangitur et regimen, spoliisque animosa superstes
<ov. met. 11.553>	unda, velut victrix, sinuataque despicit undas,
<ov. met. 11.554>	nec levius, quam siquis Athon Pindumve revulsos
<ov. met. 11.555>	sede sua totos in apertum everterit aequor,
<ov. met. 11.556>	praecipitata cadit pariterque et pondere et ictu
<ov. met. 11.557>	mergit in ima ratem; cum qua pars magna virorum,
<ov. met. 11.558>	gurgite pressa gravi neque in aera reddita, fato
<ov. met. 11.559>	functa suo est: alii partes et membra carinae
<ov. met. 11.560>	trunca tenent: tenet ipse manu, qua sceptra solebat,
<ov. met. 11.561>	fragmina navigii Ceyx socerumque patremque
<ov. met. 11.562>	invocat heu! frustra. Sed plurima nantis in ore
<ov. met. 11.563>	Alcyone coniunx: illam meminitque refertque,
<ov. met. 11.564>	illius ante oculos ut agant sua corpora fluctus,
<ov. met. 11.565>	optat et exanimis manibus tumuletur amicis.
<ov. met. 11.566>	Dum natat, absentem, quotiens sinit hiscere fluctus,
<ov. met. 11.567>	nominat Alcyonen ipsisque inmurmurat undis.
<ov. met. 11.568>	Ecce super medios fluctus niger arcus aquarum
<ov. met. 11.569>	frangitur et rupta mersum caput obruit unda.
<ov. met. 11.570>	Lucifer obscurus nec quem cognoscere posses
<ov. met. 11.571>	illa luce fuit, quoniamque excedere caelo
<ov. met. 11.572>	non licuit, densis texit sua nubibus ora.
<ov. met. 11.573>	Aeolis interea tantorum ignara malorum
<ov. met. 11.574>	dinumerat noctes, et iam, quas induat ille
<ov. met. 11.575>	festinat vestes, iam quas, ubi venerit ille,
<ov. met. 11.576>	ipsa gerat, reditusque sibi promittit inanes.
<ov. met. 11.577>	Omnibus illa quidem superis pia tura ferebat,
<ov. met. 11.578>	ante tamen cunctos Iunonis templa colebat
<ov. met. 11.579>	proque viro, qui nullus erat, veniebat ad aras
<ov. met. 11.580>	utque foret sospes coniunx suus utque rediret,
<ov. met. 11.581>	optabat, nullamque sibi praeferret; at illi
<ov. met. 11.582>	hoc de tot votis poterat contingere solum.
<ov. met. 11.583>	At dea non ultra pro functo morte rogari
<ov. met. 11.584>	sustinet; utque manus funestas arceat aris,
<ov. met. 11.585>	"Iri, meae" dixit "fidissima nuntia vocis,
<ov. met. 11.586>	vise soporiferam Somni velociter aulam
<ov. met. 11.587>	exstinctique iube Ceycis imagine mittat
<ov. met. 11.588>	somnia ad Alcyonen veros narrantia casus."
<ov. met. 11.589>	Dixerat: induitur velamina mille colorum
<ov. met. 11.590>	Iris, et arcuato caelum curvamine signans
<ov. met. 11.591>	tecta petit iussi sub nube latentia regis.
<ov. met. 11.592>	Est prope Cimmerios longo spelunca recessu,
<ov. met. 11.593>	mons cavus, ignavi domus et penetralia Somni:
<ov. met. 11.594>	quo numquam radiis oriens mediusve cadensve
<ov. met. 11.595>	Phoebus adire potest. Nebulae caligine mixtae
<ov. met. 11.596>	exhalantur humo dubiaeque crepuscula lucis.
<ov. met. 11.597>	Non vigil ales ibi cristati cantibus oris
<ov. met. 11.598>	evocat auroram, nec voce silentia rumpunt
<ov. met. 11.599>	sollicitive canes canibusve sagacior anser.
<ov. met. 11.600>	Non fera, non pecudes, non moti flamine rami
<ov. met. 11.601>	humanaeve sonum reddunt convicia linguae:
<ov. met. 11.602>	muta quies habitat; saxo tamen exit ab imo
<ov. met. 11.603>	rivus aquae Lethes, per quem cum murmure labens
<ov. met. 11.604>	invitat somnos crepitantibus unda lapillis.
<ov. met. 11.605>	Ante fores antri fecunda papavera florent
<ov. met. 11.606>	innumeraeque herbae, quarum de lacte soporem
<ov. met. 11.607>	nox legit et spargit per opacas umida terras.
<ov. met. 11.608>	Ianua nec verso stridores cardine reddit:
<ov. met. 11.609>	nulla domo tota, custos in limine nullus.
<ov. met. 11.610>	At medio torus est ebeno sublimis in antro,
<ov. met. 11.611>	plumeus, unicolor, pullo velamine tectus:
<ov. met. 11.612>	quo cubat ipse deus membris languore solutis.
<ov. met. 11.613>	Hunc circa passim varias imitantia formas
<ov. met. 11.614>	somnia vana iacent totidem, quot messis aristas,
<ov. met. 11.615>	silva gerit frondes, eiectas litus harenas.
<ov. met. 11.616>	Quo simul intravit manibusque obstantia virgo
<ov. met. 11.617>	somnia dimovit, vestis fulgore reluxit
<ov. met. 11.618>	sacra domus, tardaque deus gravitate iacentes
<ov. met. 11.619>	vix oculos tollens iterumque iterumque relabens
<ov. met. 11.620>	summaque percutiens nutanti pectora mento,
<ov. met. 11.621>	excussit tandem sibi se; cubitoque levatus,
<ov. met. 11.622>	quid veniat (cognovit enim), scitatur. At illa:
<ov. met. 11.623>	"Somne, quies rerum, placidissime, Somne, deorum,
<ov. met. 11.624>	pax animi, quem cura fugit, qui corpora duris
<ov. met. 11.625>	fessa ministeriis mulces reparasque labori,
<ov. met. 11.626>	somnia, quae veras aequent imitantia formas,
<ov. met. 11.627>	Herculea Trachine iube sub imagine regis
<ov. met. 11.628>	Alcyonen adeant simulacraque naufraga fingant.
<ov. met. 11.629>	Imperat hoc Iuno." Postquam mandata peregit,
<ov. met. 11.630>	Iris abit (neque enim ulterius tolerare soporis
<ov. met. 11.631>	vim poterat), labique ut somnum sensit in artus,
<ov. met. 11.632>	effugit et remeat per quos modo venerat arcus.
<ov. met. 11.633>	At pater e populo natorum mille suorum
<ov. met. 11.634>	excitat artificem simulatoremque figurae
<ov. met. 11.635>	Morphea: non illic quisquam sollertius alter
<ov. met. 11.636>	exprimit incessus vultumque sonumque loquendi.
<ov. met. 11.637>	Adicit et vestes et consuetissima cuique
<ov. met. 11.638>	verba; sed hic solos homines imitatur, at alter
<ov. met. 11.639>	fit fera, fit volucris, fit longo corpore serpens:
<ov. met. 11.640>	hunc Icelon superi, mortale Phobetora vulgus
<ov. met. 11.641>	nominat. Est etiam diversae tertius artis
<ov. met. 11.642>	Phantasos: ille in humum saxumque undamque trabemque
<ov. met. 11.643>	quaeque vacant anima, fallaciter omnia transit.
<ov. met. 11.644>	Regibus hi ducibusque suos ostendere vultus
<ov. met. 11.645>	nocte solent, populos alii plebemque pererrant.
<ov. met. 11.646>	Praeterit hos senior cunctisque e fratribus unum
<ov. met. 11.647>	Morphea, qui peragat Thaumantidos edita, Somnus
<ov. met. 11.648>	eligit: et rursus molli languore solutus
<ov. met. 11.649>	deposuitque caput stratoque recondidit alto.
<ov. met. 11.650>	Ille volat nullos strepitus facientibus alis
<ov. met. 11.651>	per tenebras intraque morae breve tempus in urbem
<ov. met. 11.652>	pervenit Haemoniam positisque e corpore pennis
<ov. met. 11.653>	in faciem Ceycis abit sumptaque figura
<ov. met. 11.654>	luridus, exanimi similis, sine vestibus ullis,
<ov. met. 11.655>	coniugis ante torum miserae stetit: uda videtur
<ov. met. 11.656>	barba viri, madidisque gravis fluere unda capillis.
<ov. met. 11.657>	Tum lecto incumbens, fletu super ora profuso,
<ov. met. 11.658>	haec ait: "Agnoscis Ceyca, miserrima coniunx?
<ov. met. 11.659>	An mea mutata est facies? Nunc respice! nosces
<ov. met. 11.660>	inveniesque tuo pro coniuge coniugis umbram.
<ov. met. 11.661>	Nil opis, Alcyone, nobis tua vota tulerunt:
<ov. met. 11.662>	occidimus! Falso tibi me promittere noli!
<ov. met. 11.663>	Nubilus Aegaeo deprendit in aequore navem
<ov. met. 11.664>	auster et ingenti iactatam flamine solvit,
<ov. met. 11.665>	oraque nostra, tuum frustra clamantia nomen,
<ov. met. 11.666>	implerunt fluctus. Non haec tibi nuntiat auctor
<ov. met. 11.667>	ambiguus, non ista vagis rumoribus audis:
<ov. met. 11.668>	ipse ego fata tibi praesens mea naufragus edo.
<ov. met. 11.669>	Surge, age, da lacrimas lugubriaque indue nec me
<ov. met. 11.670>	indeploratum sub inania Tartara mitte."
<ov. met. 11.671>	Adicit his vocem Morpheus, quam coniugis illa
<ov. met. 11.672>	crederet esse sui: fletus quoque fundere veros
<ov. met. 11.673>	visus erat, gestumque manus Ceycis habebat.
<ov. met. 11.674>	Ingemit Alcyone, lacrimas movet atque lacertos
<ov. met. 11.675>	per somnum, corpusque petens amplectitur auras
<ov. met. 11.676>	exclamatque "mane! quo te rapis? ibimus una!"
<ov. met. 11.677>	Voce sua specieque viri turbata soporem
<ov. met. 11.678>	excutit et primo, si sit, circumspicit, illic,
<ov. met. 11.679>	qui modo visus erat: nam moti voce ministri
<ov. met. 11.680>	intulerant lumen. Postquam non invenit usquam,
<ov. met. 11.681>	percutit ora manu laniatque a pectore vestes
<ov. met. 11.682>	pectoraque ipsa ferit, nec crines solvere curat:
<ov. met. 11.683>	scindit et altrici, quae luctus causa, roganti
<ov. met. 11.684>	"nulla est Alcyone, nulla est!" ait. "Occidit una
<ov. met. 11.685>	cum Ceyce suo! Solantia tollite verba!
<ov. met. 11.686>	Naufragus interiit! Vidi agnovique manusque
<ov. met. 11.687>	ad discedentem cupiens retinere, tetendi.
<ov. met. 11.688>	Umbra fuit, --- sed et umbra tamen manifesta virique
<ov. met. 11.689>	vera mei! Non ille quidem, si quaeris, habebat
<ov. met. 11.690>	adsuetos vultus, nec quo prius, ore nitebat:
<ov. met. 11.691>	pallentem nudumque et adhuc umente capillo
<ov. met. 11.692>	infelix vidi. Stetit hoc miserabilis ipse
<ov. met. 11.693>	ecce loco!" (et quaerit, vestigia siqua supersint)
<ov. met. 11.694>	"Hoc erat, hoc, animo quod divinante timebam,
<ov. met. 11.695>	et ne me fugeres, ventos sequerere, rogabam.
<ov. met. 11.696>	At certe vellem, quoniam periturus abibas,
<ov. met. 11.697>	me quoque duxisses! Multum fuit utile tecum
<ov. met. 11.698>	ire mihi: neque enim de vitae tempore quicquam
<ov. met. 11.699>	non simul egissem, nec mors discreta fuisset.
<ov. met. 11.700>	Nunc absens perii, iactor quoque fluctibus absens,
<ov. met. 11.701>	et sine me me pontus habet. Crudelior ipso
<ov. met. 11.702>	sit mihi mens pelago, si vitam ducere nitar
<ov. met. 11.703>	longius et tanto pugnem superesse dolori.
<ov. met. 11.704>	Sed neque pugnabo, nec te, miserande, relinquam
<ov. met. 11.705>	et tibi nunc saltem veniam comes, inque sepulcro
<ov. met. 11.706>	si non urna, tamen iunget nos littera: si non
<ov. met. 11.707>	ossibus ossa meis, at nomen nomine tangam."
<ov. met. 11.708>	Plura dolor prohibet, verboque intervenit omni
<ov. met. 11.709>	plangor, et attonito gemitus a corde trahuntur.
<ov. met. 11.710>	Mane erat, egreditur tectis ad litus et illum
<ov. met. 11.711>	maesta locum repetit, de quo spectarat euntem.
<ov. met. 11.712>	Dumque moratur ibi, dumque "hic retinacula solvit,
<ov. met. 11.713>	hoc mihi discedens dedit oscula litore" dicit,
<ov. met. 11.714>	dumque notata locis reminiscitur acta fretumque
<ov. met. 11.715>	prospicit: in liquida, spatio distante, tuetur
<ov. met. 11.716>	nescio quid quasi corpus, aqua. Primoque, quid illud
<ov. met. 11.717>	esset, erat dubium; postquam paulum appulit unda,
<ov. met. 11.718>	et, quamvis aberat, corpus tamen esse liquebat,
<ov. met. 11.719>	qui foret, ignorans, quia naufragus, omine mota est
<ov. met. 11.720>	et, tamquam ignoto lacrimam daret, "heu! miser" inquit
<ov. met. 11.721>	"quisquis es, et siqua est coniunx tibi !" Fluctibus actum
<ov. met. 11.722>	fit propius corpus; quod quo magis illa tuetur,
<ov. met. 11.723>	hoc minus et minus est mentis sua, iamque propinquae
<ov. met. 11.724>	admotum terrae, iam quod cognoscere posset,
<ov. met. 11.725>	cernit: erat coniunx. "Ille est!" exclamat et una
<ov. met. 11.726>	ora, comas, vestem lacerat tendensque trementes
<ov. met. 11.727>	ad Ceyca manus "sic, o carissime coniunx,
<ov. met. 11.728>	sic ad me, miserande, redis?" ait. Adiacet undis
<ov. met. 11.729>	facta manu moles, quae primas aequoris undas
<ov. met. 11.730>	frangit et incursus quae praedelassat aquarum.
<ov. met. 11.731>	Insilit huc, mirumque fuit potuisse: volabat
<ov. met. 11.732>	percutiensque levem modo natis aera pennis
<ov. met. 11.733>	stringebat summas ales miserabilis undas.
<ov. met. 11.734>	Dumque volat, maesto similem plenumque querellae
<ov. met. 11.735>	ora dedere sonum tenui crepitantia rostro.
<ov. met. 11.736>	Ut vero tetigit mutum et sine sanguine corpus,
<ov. met. 11.737>	dilectos artus amplexa recentibus alis
<ov. met. 11.738>	frigida nequiquam duro dedit oscula rostro.
<ov. met. 11.739>	Senserit hoc Ceyx, an vultum motibus undae
<ov. met. 11.740>	tollere sit visus, populus dubitabat: at ille
<ov. met. 11.741>	senserat, et tandem superis miserantibus, ambo
<ov. met. 11.742>	alite mutantur. Fatis obnoxius isdem
<ov. met. 11.743>	tunc quoque mansit amor, nec coniugiale solutum est
<ov. met. 11.744>	foedus in alitibus: coeunt fiuntque parentes,
<ov. met. 11.745>	perque dies placidos hiberno tempore septem
<ov. met. 11.746>	incubat Alcyone pendentibus aequore nidis.
<ov. met. 11.747>	Tunc iacet unda maris: ventos custodit et arcet
<ov. met. 11.748>	Aeolus egressu praestatque nepotibus aequor.
<ov. met. 11.749>	Hos aliquis senior iunctim freta lata volantes
<ov. met. 11.750>	spectat et ad finem servatos laudat amores;
<ov. met. 11.751>	proximus, aut idem, si fors tulit, "hic quoque," dixit
<ov. met. 11.752>	"quem mare carpentem substrictaque crura gerentem
<ov. met. 11.753>	adspicis" (ostendens spatiosum in guttura mergum),
<ov. met. 11.754>	"regia progenies: sunt si descendere ad ipsum
<ov. met. 11.755>	ordine perpetuo quaeris, sunt huius origo
<ov. met. 11.756>	Ilus et Assaracus raptusque Iovi Ganymedes
<ov. met. 11.757>	Laomedonque senex Priamusque novissima Troiae
<ov. met. 11.758>	tempora sortitus. Frater fuit Hectoris iste:
<ov. met. 11.759>	qui nisi sensisset prima nova fata iuventa,
<ov. met. 11.760>	forsitan inferius non Hectore nomen haberet,
<ov. met. 11.761>	quamvis est illum proles enixa Dymantis,
<ov. met. 11.762>	Aesacon umbrosa furtim peperisse sub Ida
<ov. met. 11.763>	fertur Alexirhoe, Granico nata bicorni.
<ov. met. 11.764>	Oderat hic urbes nitidaque remotus ab aula
<ov. met. 11.765>	secretos montes et inambitiosa colebat
<ov. met. 11.766>	rura nec Iliacos coetus nisi rarus adibat.
<ov. met. 11.767>	Non agreste tamen nec inexpugnabile amori
<ov. met. 11.768>	pectus habens silvas captatam saepe per omnes
<ov. met. 11.769>	adspicit Hesperien patria Cebrenida ripa
<ov. met. 11.770>	iniectos umeris siccantem sole capillos.
<ov. met. 11.771>	Visa fugit nymphe, veluti perterrita fulvum
<ov. met. 11.772>	cerva lupum longeque lacu deprensa relicto
<ov. met. 11.773>	accipitrem fluvialis anas; quam Troius heros
<ov. met. 11.774>	insequitur celeremque metu celer urget amore:
<ov. met. 11.775>	ecce latens herba coluber fugientis adunco
<ov. met. 11.776>	dente pedem strinxit virusque in corpore liquit;
<ov. met. 11.777>	cum vita suppressa fuga est: amplectitur amens
<ov. met. 11.778>	exanimem clamatque "piget, piget esse secutum!
<ov. met. 11.779>	Sed non hoc timui, neque erat mihi vincere tanti.
<ov. met. 11.780>	Perdidimus miseram nos te duo: vulnus ab angue,
<ov. met. 11.781>	a me causa data est. Ego sum sceleratior illo,
<ov. met. 11.782>	qui tibi morte mea mortis solacia mittam."
<ov. met. 11.783>	Dixit et e scopulo, quem rauca subederat unda,
<ov. met. 11.784>	decidit in pontum. Tethys miserata cadentem
<ov. met. 11.785>	molliter excepit nantemque per aequora pennis
<ov. met. 11.786>	texit, et optatae non est data copia mortis.
<ov. met. 11.787>	Indignatur amans invitum vivere cogi
<ov. met. 11.788>	obstarique animae misera de sede volenti
<ov. met. 11.789>	exire. Utque novas umeris adsumpserat alas,
<ov. met. 11.790>	subvolat atque iterum corpus super aequora mittit.
<ov. met. 11.791>	Pluma levat casus: furit Aesacos inque profundum
<ov. met. 11.792>	pronus abit letique viam sine fine retemptat.
<ov. met. 11.793>	Fecit amor maciem: longa internodia crurum,
<ov. met. 11.794>	longa manet cervix, caput est a corpore longe;
<ov. met. 11.795>	aequor amat nomenque manet, quia mergitur, illi."


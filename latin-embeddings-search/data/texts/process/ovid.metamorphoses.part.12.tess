<ov. met. 12.1>	Nescius adsumptis Priamus pater Aesacon alis
<ov. met. 12.2>	vivere lugebat, tumulo quoque nomen habenti
<ov. met. 12.3>	inferias dederat cum fratribus Hector inani.
<ov. met. 12.4>	Defuit officio Paridis praesentia tristi,
<ov. met. 12.5>	postmodo qui rapta longum cum coniuge bellum
<ov. met. 12.6>	attulit in patriam; coniurataeque sequuntur
<ov. met. 12.7>	mille rates gentisque simul commune Pelasgae.
<ov. met. 12.8>	Nec dilata foret vindicta, nisi aequora saevi
<ov. met. 12.9>	invia fecissent venti Boeotaque tellus
<ov. met. 12.10>	Aulide piscosa puppes tenuisset ituras.
<ov. met. 12.11>	Hic patrio de more Iovi cum sacra parassent,
<ov. met. 12.12>	ut vetus accensis incanduit ignibus ara,
<ov. met. 12.13>	serpere caeruleum Danai videre draconem
<ov. met. 12.14>	in platanum, coeptis quae stabat proxima sacris.
<ov. met. 12.15>	Nidus erat volucrum bis quattuor arbore summa:
<ov. met. 12.16>	quas simul et matrem circum sua damna volantem
<ov. met. 12.17>	corripuit serpens avidoque recondidit ore.
<ov. met. 12.18>	Obstipuere omnes. At veri providus augur
<ov. met. 12.19>	Thestorides "vincemus" ait, "gaudete, Pelasgi!
<ov. met. 12.20>	Troia cadet, sed erit nostri mora longa laboris,"
<ov. met. 12.21>	atque novem volucres in belli digerit annos.
<ov. met. 12.22>	Ille, ut erat virides amplexus in arbore ramos,
<ov. met. 12.23>	fit lapis et servat serpentis imagine saxum.
<ov. met. 12.24>	Permanet Aoniis Nereus violentus in undis
<ov. met. 12.25>	bellaque non transfert; et sunt qui parcere Troiae
<ov. met. 12.26>	Neptunum credant, quia moenia fecerat urbi.
<ov. met. 12.27>	At non Thestorides: nec enim nescitve tacetve
<ov. met. 12.28>	sanguine virgineo placandam virginis iram
<ov. met. 12.29>	esse deae. Postquam pietatem publica causa
<ov. met. 12.30>	rexque patrem vicit castumque datura cruorem
<ov. met. 12.31>	flentibus ante aram stetit Iphigenia ministris,
<ov. met. 12.32>	victa dea est nubemque oculis obiecit et inter
<ov. met. 12.33>	officium turbamque sacri vocesque precantum
<ov. met. 12.34>	supposita fertur mutasse Mycenida cerva.
<ov. met. 12.35>	Ergo ubi, qua decuit, lenita est caede Diana,
<ov. met. 12.36>	et pariter Phoebes, pariter maris ira recessit,
<ov. met. 12.37>	accipiunt ventos a tergo mille carinae
<ov. met. 12.38>	multaque perpessae Phrygia potiuntur harena.
<ov. met. 12.39>	Orbe locus medio est inter terrasque fretumque
<ov. met. 12.40>	caelestesque plagas, triplicis confinia mundi,
<ov. met. 12.41>	unde quod est usquam, quamvis regionibus absit,
<ov. met. 12.42>	inspicitur, penetratque cavas vox omnis ad aures.
<ov. met. 12.43>	Fama tenet summaque domum sibi legit in arce,
<ov. met. 12.44>	innumerosque aditus ac mille foramina tectis
<ov. met. 12.45>	addidit et nullis inclusit limina portis:
<ov. met. 12.46>	nocte dieque patet. Tota est ex aere sonanti,
<ov. met. 12.47>	tota fremit vocesque refert iteratque quod audit.
<ov. met. 12.48>	Nulla quies intus nullaque silentia parte,
<ov. met. 12.49>	nec tamen est clamor, sed parvae murmura vocis,
<ov. met. 12.50>	qualia de pelagi, siquis procul audiat, undis
<ov. met. 12.51>	esse solent, qualemve sonum, cum Iuppiter atras
<ov. met. 12.52>	increpuit nubes, extrema tonitrua reddunt.
<ov. met. 12.53>	Atria turba tenet: veniunt, leve vulgus, euntque
<ov. met. 12.54>	mixtaque cum veris passim commenta vagantur
<ov. met. 12.55>	milia rumorum confusaque verba volutant.
<ov. met. 12.56>	E quibus hi vacuas inplent sermonibus aures,
<ov. met. 12.57>	hi narrata ferunt alio; mensuraque ficti
<ov. met. 12.58>	crescit, et auditis aliquid novus adicit auctor.
<ov. met. 12.59>	Illic Credulitas, illic temerarius Error
<ov. met. 12.60>	vanaque Laetitia est consternatique Timores
<ov. met. 12.61>	Seditioque recens dubioque auctore Susurri.
<ov. met. 12.62>	Ipsa, quid in caelo rerum pelagoque geratur
<ov. met. 12.63>	et tellure, videt totumque inquirit in orbem.
<ov. met. 12.64>	Fecerat haec notum Graias cum milite forti
<ov. met. 12.65>	adventare rates, neque inexspectatus in armis
<ov. met. 12.66>	hostis adest: prohibent aditus litusque tuentur
<ov. met. 12.67>	Troes, et Hectorea primus fataliter hasta,
<ov. met. 12.68>	Protesilae, cadis, commissaque proelia magno
<ov. met. 12.69>	stant Danais, fortisque animae nece cognitus Hector.
<ov. met. 12.70>	Nec Phryges exiguo, quid Achaica dextera possit
<ov. met. 12.71>	sanguine senserunt. Et iam Sigea rubebant
<ov. met. 12.72>	litora, iam leto proles Neptunia Cygnus
<ov. met. 12.73>	mille viros dederat, iam curru instabat Achilles
<ov. met. 12.74>	totaque Peliacae sternebat cuspidis ictu
<ov. met. 12.75>	agmina, perque acies aut Cygnum aut Hectora quaerens
<ov. met. 12.76>	congreditur Cygno (decimum dilatus in annum
<ov. met. 12.77>	Hector erat): tum colla iugo canentia pressos
<ov. met. 12.78>	exhortatus equos currum direxit in hostem
<ov. met. 12.79>	concutiensque suis vibrantia tela lacertis
<ov. met. 12.80>	"quisquis es, o iuvenis" dixit "solamen habeto
<ov. met. 12.81>	mortis, ab Haemonio quod sis iugulatus Achille."
<ov. met. 12.82>	Hactenus Aeacides; vocem gravis hasta secuta est.
<ov. met. 12.83>	Sed quamquam certa nullus fuit error in hasta,
<ov. met. 12.84>	nil tamen emissi profecit acumine ferri
<ov. met. 12.85>	utque hebeti pectus tantummodo contudit ictu.
<ov. met. 12.86>	"Nate dea, nam te fama praenovimus," inquit
<ov. met. 12.87>	ille "quid a nobis vulnus miraris abesse?"
<ov. met. 12.88>	(mirabatur enim) "non haec, quam cernis, equinis
<ov. met. 12.89>	fulva iubis cassis neque onus cava parma sinistrae
<ov. met. 12.90>	auxilio mihi sunt: decor est quaesitus ab istis.
<ov. met. 12.91>	Mars quoque ob hoc capere arma solet! Removebitur omne
<ov. met. 12.92>	tegminis officium, tamen indestrictus abibo.
<ov. met. 12.93>	Est aliquid non esse satum Nereide, sed qui
<ov. met. 12.94>	Nereaque et natas et totum temperat aequor."
<ov. met. 12.95>	Dixit et haesurum clipei curvamine telum
<ov. met. 12.96>	misit in Aeaciden, quod et aes et proxima rupit
<ov. met. 12.97>	terga novena boum, decimo tamen orbe moratum est.
<ov. met. 12.98>	Excutit hoc heros rursusque trementia forti
<ov. met. 12.99>	tela manu torsit: rursus sine vulnere corpus
<ov. met. 12.100>	sincerumque fuit! Nec tertia cuspis apertum
<ov. met. 12.101>	et se praebentem valuit destringere Cygnum.
<ov. met. 12.102>	Haud secus exarsit, quam circo taurus aperto,
<ov. met. 12.103>	cum sua terribili petit inritamina cornu,
<ov. met. 12.104>	poeniceas vestes, elusaque vulnera sentit.
<ov. met. 12.105>	Num tamen exciderit ferrum, considerat hastae:
<ov. met. 12.106>	haerebat ligno. "Manus est mea debilis ergo,
<ov. met. 12.107>	quasque" ait "ante habuit vires, effudit in uno?
<ov. met. 12.108>	Nam certe valuit, vel cum Lyrnesia primus
<ov. met. 12.109>	moenia deieci, vel cum Tenedonque suoque
<ov. met. 12.110>	Eetioneas inplevi sanguine Thebas,
<ov. met. 12.111>	vel cum purpureus populari caede Caicus
<ov. met. 12.112>	fluxit opusque meae bis sensit Telephus hastae.
<ov. met. 12.113>	Hic quoque tot caesis, quorum per litus acervos
<ov. met. 12.114>	et feci et video, valuit mea dextra valetque."
<ov. met. 12.115>	Dixit et, ante actis veluti male crederet, hastam
<ov. met. 12.116>	misit in adversum Lycia de plebe Menoeten
<ov. met. 12.117>	loricamque simul subiectaque pectora rupit.
<ov. met. 12.118>	Quo plangente gravem moribundo pectore terram
<ov. met. 12.119>	extrahit illud idem calido de vulnere telum
<ov. met. 12.120>	atque ait: "Haec manus est, haec, qua modo vicimus, hasta:
<ov. met. 12.121>	utar in hoc isdem; sit in hoc, precor, exitus idem!"
<ov. met. 12.122>	Sic fatus Cygnum repetit, nec fraxinus errat
<ov. met. 12.123>	inque umero sonuit non evitata sinistro,
<ov. met. 12.124>	inde velut muro solidaque a caute repulsa est;
<ov. met. 12.125>	qua tamen ictus erat, signatum sanguine Cygnum
<ov. met. 12.126>	viderat et frustra fuerat gavisus Achilles:
<ov. met. 12.127>	vulnus erat nullum, sanguis fuit ille Menoetae!
<ov. met. 12.128>	Tum vero praeceps curru fremebundus ab alto
<ov. met. 12.129>	desilit et nitido securum comminus hostem
<ov. met. 12.130>	ense petens parmam gladio galeamque cavari
<ov. met. 12.131>	cernit et in duro laedi quoque corpore ferrum!
<ov. met. 12.132>	Haud tulit ulterius, clipeoque adversa reducto
<ov. met. 12.133>	ter quater ora viri, capulo cava tempora pulsat
<ov. met. 12.134>	cedentique sequens instat turbatque ruitque
<ov. met. 12.135>	attonitoque negat requiem: pavor occupat illum,
<ov. met. 12.136>	ante oculosque natant tenebrae, retroque ferenti
<ov. met. 12.137>	aversos passus medio lapis obstitit arvo.
<ov. met. 12.138>	Quem super inpulsum resupino corpore Cygnum
<ov. met. 12.139>	vi multa vertit terraeque adflixit Achilles.
<ov. met. 12.140>	Tum clipeo genibusque premens praecordia duris
<ov. met. 12.141>	vincla trahit galeae: quae presso subdita mento
<ov. met. 12.142>	elidunt fauces et respiramen utrumque
<ov. met. 12.143>	eripiunt animae. Victum spoliare parabat:
<ov. met. 12.144>	arma relicta videt; corpus deus aequoris albam
<ov. met. 12.145>	contulit in volucrem, cuius modo nomen habebat.
<ov. met. 12.146>	Hic labor, haec requiem multorum pugna dierum
<ov. met. 12.147>	attulit, et positis pars utraque substitit armis.
<ov. met. 12.148>	Dumque vigil Phrygios servat custodia muros
<ov. met. 12.149>	et vigil Argolicas servat custodia fossas,
<ov. met. 12.150>	festa dies aderat, qua Cygni victor Achilles
<ov. met. 12.151>	Pallada mactatae placabat sanguine vaccae.
<ov. met. 12.152>	Cuius ut inposuit prosecta calentibus aris
<ov. met. 12.153>	et dis acceptus penetravit in aethera nidor,
<ov. met. 12.154>	sacra tulere suam, pars est data cetera mensis.
<ov. met. 12.155>	Discubuere toris proceres et corpora tosta
<ov. met. 12.156>	carne replent vinoque levant curasque sitimque.
<ov. met. 12.157>	Non illos citharae, non illos carmina vocum
<ov. met. 12.158>	longave multifori delectat tibia buxi,
<ov. met. 12.159>	sed noctem sermone trahunt, virtusque loquendi
<ov. met. 12.160>	materia est: pugnas referunt hostisque suasque,
<ov. met. 12.161>	inque vices adita atque exhausta pericula saepe
<ov. met. 12.162>	commemorare iuvat,--- quid enim loqueretur Achilles,
<ov. met. 12.163>	aut quid apud magnum potius loquerentur Achillem?
<ov. met. 12.164>	Proxima praecipue domito victoria Cygno
<ov. met. 12.165>	in sermone fuit. Visum mirabile cunctis,
<ov. met. 12.166>	quod iuvenis corpus nullo penetrabile telo
<ov. met. 12.167>	invictumque a vulnere erat ferrumque terebat.
<ov. met. 12.168>	Hoc ipse Aeacides, hoc mirabantur Achivi,
<ov. met. 12.169>	cum sic Nestor ait: "Vestro fuit unicus aevo
<ov. met. 12.170>	contemptor ferri nulloque forabilis ictu
<ov. met. 12.171>	Cygnus. At ipse olim patientem vulnera mille
<ov. met. 12.172>	corpore non laeso Perrhaebum Caenea vidi,
<ov. met. 12.173>	Caenea Perrhaebum, qui factis inclitus Othryn
<ov. met. 12.174>	incoluit; quoque id mirum magis esset in illo,
<ov. met. 12.175>	femina natus erat." Monstri novitate feruntur
<ov. met. 12.176>	quisquis adest, narretque rogant. Quos inter Achilles:
<ov. met. 12.177>	"Dic age! nam cunctis eadem est audire voluntas,
<ov. met. 12.178>	o facunde senex, aevi prudentia nostri,
<ov. met. 12.179>	quis fuerit Caeneus, cur in contraria versus,
<ov. met. 12.180>	qua tibi militia, cuius certamine pugnae
<ov. met. 12.181>	cognitus, a quo sit victus, si victus ab ullo est."
<ov. met. 12.182>	Tum senior: "Quamvis obstet mihi tarda vetustas,
<ov. met. 12.183>	multaque me fugiant primis spectata sub annis,
<ov. met. 12.184>	plura tamen memini. Nec, quae magis haereat ulla
<ov. met. 12.185>	pectore res nostro est inter bellique domique
<ov. met. 12.186>	acta tot. Ac siquem potuit spatiosa senectus
<ov. met. 12.187>	spectatorem operum multorum reddere, vixi
<ov. met. 12.188>	annos bis centum; nunc tertia vivitur aetas.
<ov. met. 12.189>	Clara decore fuit proles Elateia Caenis,
<ov. met. 12.190>	Thessalidum virgo pulcherrima, perque propinquas
<ov. met. 12.191>	perque tuas urbes (tibi enim popularis, Achille),
<ov. met. 12.192>	multorum frustra votis optata procorum.
<ov. met. 12.193>	Temptasset Peleus thalamos quoque forsitan illos,
<ov. met. 12.194>	sed iam aut contigerant illi conubia matris,
<ov. met. 12.195>	aut fuerant promissa, tuae. Nec Caenis in ullos
<ov. met. 12.196>	denupsit thalamos secretaque litora carpens
<ov. met. 12.197>	aequorei vim passa dei est (ita fama ferebat),
<ov. met. 12.198>	utque novae Veneris Neptunus gaudia cepit,
<ov. met. 12.199>	"sint tua vota licet" dixit "secura repulsae:
<ov. met. 12.200>	elige, quid voveas!" (eadem hoc quoque fama ferebat).
<ov. met. 12.201>	"Magnum" Caenis ait "facit haec iniuria votum;
<ov. met. 12.202>	tale pati iam posse nihil; da, femina ne sim:
<ov. met. 12.203>	omnia praestiteris." Graviore novissima dixit
<ov. met. 12.204>	verba sono, poteratque viri vox illa videri,
<ov. met. 12.205>	sicut erat; nam iam voto deus aequoris alti
<ov. met. 12.206>	adnuerat dederatque super, ne saucius ullis
<ov. met. 12.207>	vulneribus fieri ferrove occumbere posset.
<ov. met. 12.208>	Munere laetus abit studiisque virilibus aevum
<ov. met. 12.209>	exigit Atracides Peneiaque arva pererrat.
<ov. met. 12.210>	Duxerat Hippodamen audaci Ixione natus,
<ov. met. 12.211>	nubigenasque feros positis ex ordine mensis
<ov. met. 12.212>	arboribus tecto discumbere iusserat antro.
<ov. met. 12.213>	Haemonii proceres aderant, aderamus et ipsi,
<ov. met. 12.214>	festaque confusa resonabat regia turba.
<ov. met. 12.215>	Ecce canunt Hymenaeon, et ignibus atria fumant,
<ov. met. 12.216>	cinctaque adest virgo matrum nuruumque caterva;
<ov. met. 12.217>	praesignis facie. Felicem diximus illa
<ov. met. 12.218>	coniuge Pirithoum: quod paene fefellimus omen.
<ov. met. 12.219>	Nam tibi, saevorum saevissime Centaurorum,
<ov. met. 12.220>	Euryte, quam vino pectus, tam virgine visa
<ov. met. 12.221>	ardet, et ebrietas geminata libidine regnat.
<ov. met. 12.222>	Protinus eversae turbant convivia mensae,
<ov. met. 12.223>	raptaturque comis per vim nova nupta prehensis.
<ov. met. 12.224>	Eurytus Hippodamen, alii, quam quisque probabant,
<ov. met. 12.225>	aut poterant, rapiunt, captaeque erat urbis imago.
<ov. met. 12.226>	Femineo clamore sonat domus: ocius omnes
<ov. met. 12.227>	surgimus, et primus "quae te vecordia," Theseus
<ov. met. 12.228>	"Euryte, pulsat" ait, "qui me vivente lacessas
<ov. met. 12.229>	Pirithoum violesque duos ignarus in uno?"
<ov. met. 12.230>	neve ea magnanimus frustra memoraverit heros,
<ov. met. 12.231>	submovet instantes raptamque furentibus aufert.
<ov. met. 12.232>	Ille nihil contra (neque enim defendere verbis
<ov. met. 12.233>	talia facta potest), sed vindicis ora protervis
<ov. met. 12.234>	insequitur manibus generosaque pectora pulsat.
<ov. met. 12.235>	Forte fuit iuxta signis exstantibus asper
<ov. met. 12.236>	antiquus crater; quem vastum vastior ipso
<ov. met. 12.237>	sustulit Aegides adversaque misit in ora.
<ov. met. 12.238>	Sanguinis ille globos pariter cerebrumque merumque
<ov. met. 12.239>	vulnere et ore vomens madida resupinus harena
<ov. met. 12.240>	calcitrat. Ardescunt germani caede bimembres
<ov. met. 12.241>	certatimque omnes uno ore "arma, arma" loquuntur.
<ov. met. 12.242>	Vina dabant animos, et prima pocula pugna
<ov. met. 12.243>	missa volant fragilesque cadi curvique lebetes,
<ov. met. 12.244>	res epulis quondam, tum bello et caedibus aptae.
<ov. met. 12.245>	Primus Ophionides Amycus penetralia donis
<ov. met. 12.246>	haud timuit spoliare suis et primus ab aede
<ov. met. 12.247>	lampadibus densum rapuit funale coruscis,
<ov. met. 12.248>	elatumque alte, veluti qui candida tauri
<ov. met. 12.249>	rumpere sacrifica molitur colla securi,
<ov. met. 12.250>	inlisit fronti Lapithae Celadontis et ossa
<ov. met. 12.251>	non cognoscendo confusa relinquit in ore.
<ov. met. 12.252>	Exsiluere oculi, disiectisque ossibus oris
<ov. met. 12.253>	acta retro naris medioque est fixa palato.
<ov. met. 12.254>	Hunc pede convulso mensae Pellaeus acernae
<ov. met. 12.255>	stravit humi Pelates deiecto in pectora mento,
<ov. met. 12.256>	cumque atro mixtos sputantem sanguine dentes
<ov. met. 12.257>	vulnere Tartareas geminato mittit ad umbras.
<ov. met. 12.258>	Proximus ut steterat, spectans altaria vultu
<ov. met. 12.259>	fumida terribili "cur non" ait "utimur istis?"
<ov. met. 12.260>	cumque suis Gryneus inmanem sustulit aram
<ov. met. 12.261>	ignibus et medium Lapitharum iecit in agmen
<ov. met. 12.262>	depressitque duos, Brotean et Orion: Orio
<ov. met. 12.263>	mater erat Mycale, quam deduxisse canendo
<ov. met. 12.264>	saepe reluctantis constabat cornua lunae.
<ov. met. 12.265>	"Non inpune feres, teli modo copia detur!"
<ov. met. 12.266>	dixerat Exadius telique habet instar, in alta
<ov. met. 12.267>	quae fuerant pinu votivi cornua cervi.
<ov. met. 12.268>	Figitur hinc duplici Gryneus in lumina ramo
<ov. met. 12.269>	eruiturque oculos, quorum pars cornibus haeret,
<ov. met. 12.270>	pars fluit in barbam concretaque sanguine pendet.
<ov. met. 12.271>	Ecce rapit mediis flagrantem Rhoetus ab aris
<ov. met. 12.272>	pruniceum torrem dextraque a parte Charaxi
<ov. met. 12.273>	tempora perstringit fulvo protecta capillo.
<ov. met. 12.274>	Correpti rapida, veluti seges arida, flamma
<ov. met. 12.275>	arserunt crines, et vulnere sanguis inustus
<ov. met. 12.276>	terribilem stridore sonum dedit, ut dare ferrum
<ov. met. 12.277>	igne rubens plerumque solet, quod forcipe curva
<ov. met. 12.278>	cum faber eduxit, lacubus demittit: at illud
<ov. met. 12.279>	stridet et in tepida submersum sibilat unda.
<ov. met. 12.280>	Saucius hirsutis avidum de crinibus ignem
<ov. met. 12.281>	excutit inque umeros limen tellure revulsum
<ov. met. 12.282>	tollit, onus plaustri, quod ne permittat in hostem,
<ov. met. 12.283>	ipsa facit gravitas: socium quoque saxea moles
<ov. met. 12.284>	oppressit spatio stantem propiore Cometen.
<ov. met. 12.285>	Gaudia nec retinet Rhoetus: "Sic, conprecor," inquit
<ov. met. 12.286>	"cetera sit fortis castrorum turba tuorum!"
<ov. met. 12.287>	semicremoque novat repetitum stipite vulnus,
<ov. met. 12.288>	terque quaterque gravi iuncturas verticis ictu
<ov. met. 12.289>	rupit, et in liquido sederunt ossa cerebro.
<ov. met. 12.290>	Victor ad Euagrum Corythumque Dryantaque transit;
<ov. met. 12.291>	e quibus ut prima tectus lanugine malas
<ov. met. 12.292>	procubuit Corythus, "puero quae gloria fuso
<ov. met. 12.293>	parta tibi est?" Euagrus ait, nec dicere Rhoetus
<ov. met. 12.294>	plura sinit rutilasque ferox in aperta loquentis
<ov. met. 12.295>	condidit ora viri perque os in pectora flammas.
<ov. met. 12.296>	Te quoque, saeve Drya, circum caput igne rotato
<ov. met. 12.297>	insequitur; sed non in te quoque constitit idem
<ov. met. 12.298>	exitus: adsiduae successu caedis ovantem,
<ov. met. 12.299>	qua iuncta est umero cervix, sude figis obusta.
<ov. met. 12.300>	Ingemuit duroque sudem vix osse revellit
<ov. met. 12.301>	Rhoetus et ipse suo madefactus sanguine fugit.
<ov. met. 12.302>	Fugit et Orneus Lycabasque et saucius armo
<ov. met. 12.303>	dexteriore Medon et cum Pisenore Thaumas,
<ov. met. 12.304>	quique pedum nuper certamine vicerat omnes
<ov. met. 12.305>	Mermeros (accepto tum vulnere tardius ibat!),
<ov. met. 12.306>	et Pholus et Melaneus et Abas praedator aprorum,
<ov. met. 12.307>	quique suis frustra bellum dissuaserat augur,
<ov. met. 12.308>	Astylos: ille etiam metuenti vulnera Nesso
<ov. met. 12.309>	"ne fuge! ad Herculeos" inquit "servaberis arcus."
<ov. met. 12.310>	At non Eurynomus Lycidasque et Areos et Imbreus
<ov. met. 12.311>	effugere necem: quos omnes dextra Dryantis
<ov. met. 12.312>	perculit adversos. Adversum tu quoque, quamvis
<ov. met. 12.313>	terga fugae dederas, vulnus, Crenaee, tulisti;
<ov. met. 12.314>	nam grave respiciens inter duo lumina ferrum,
<ov. met. 12.315>	qua naris fronti committitur, accipis, imae.
<ov. met. 12.316>	In tanto fremitu cunctis sine fine iacebat
<ov. met. 12.317>	sopitus venis et inexperrectus Aphidas
<ov. met. 12.318>	languentique manu carchesia mixta tenebat,
<ov. met. 12.319>	fusus in Ossaeae villosis pellibus ursae.
<ov. met. 12.320>	Quem procul ut vidit frustra nulla arma moventem,
<ov. met. 12.321>	inserit amento digitos "miscenda" que dixit
<ov. met. 12.322>	"cum Styge vina bibes!" Phorbas; nec plura moratus
<ov. met. 12.323>	in iuvenem torsit iaculum, ferrataque collo
<ov. met. 12.324>	fraxinus, ut casu iacuit resupinus, adacta est.
<ov. met. 12.325>	Mors caruit sensu, plenoque e gutture fluxit
<ov. met. 12.326>	inque toros inque ipsa niger carchesia sanguis.
<ov. met. 12.327>	Vidi ego Petraeum conantem tollere terra
<ov. met. 12.328>	glandiferam quercum; quam dum conplexibus ambit
<ov. met. 12.329>	et quatit huc illuc labefactaque robora iactat,
<ov. met. 12.330>	lancea Pirithoi costis inmissa Petraei
<ov. met. 12.331>	pectora cum duro luctantia robore fixit.
<ov. met. 12.332>	Pirithoi cecidisse Lycum virtute ferebant,
<ov. met. 12.333>	Pirithoi virtute Chromin. Sed uterque minorem
<ov. met. 12.334>	victori titulum quam Dictys Helopsque dederunt:
<ov. met. 12.335>	fixus Helops iaculo, quod pervia tempora fecit
<ov. met. 12.336>	et missum a dextra laevam penetravit ad aurem;
<ov. met. 12.337>	Dictys, ab ancipiti delapsus acumine montis,
<ov. met. 12.338>	dum fugit instantem trepidans Ixione natum,
<ov. met. 12.339>	decidit in praeceps et pondere corporis ornum
<ov. met. 12.340>	ingentem fregit suaque induit ilia fractae.
<ov. met. 12.341>	Victor adest Aphareus saxumque e monte revulsum
<ov. met. 12.342>	mittere conatur: mittentem stipite querno
<ov. met. 12.343>	occupat Aegides cubitique ingentia frangit
<ov. met. 12.344>	ossa; nec ulterius dare corpus inutile leto
<ov. met. 12.345>	aut vacat aut curat tergoque Bienoris alti
<ov. met. 12.346>	insilit haud solito quemquam portare nisi ipsum,
<ov. met. 12.347>	opposuitque genu costis prensamque sinistra
<ov. met. 12.348>	caesariem retinens vultum minitantiaque ora
<ov. met. 12.349>	robore nodoso praeduraque tempora fregit:
<ov. met. 12.350>	robore Nedymnum iaculatoremque Lycopen
<ov. met. 12.351>	sternit et inmissa protectum pectora barba
<ov. met. 12.352>	Hippason et summis exstantem Riphea silvis
<ov. met. 12.353>	Thereaque, Haemoniis qui prensos montibus ursos
<ov. met. 12.354>	ferre domum vivos indignantesque solebat.
<ov. met. 12.355>	Haud tulit utentem pugnae successibus ultra
<ov. met. 12.356>	Thesea Demoleon: solido divellere dumo
<ov. met. 12.357>	annosam pinum magno molimine temptat;
<ov. met. 12.358>	quod quia non potuit, praefractam misit in hostem.
<ov. met. 12.359>	Sed procul a telo Theseus veniente recessit
<ov. met. 12.360>	Pallados admonitu: credi sic ipse volebat.
<ov. met. 12.361>	Non tamen arbor iners cecidit; nam Crantoris alti
<ov. met. 12.362>	abscidit iugulo pectusque umerumque sinistrum.
<ov. met. 12.363>	Armiger ille tui fuerat genitoris, Achille,
<ov. met. 12.364>	quem Dolopum rector, bello superatus, Amyntor
<ov. met. 12.365>	Aeacidae dederat pacis pignusque fidemque.
<ov. met. 12.366>	Hunc procul ut foedo disiectum vulnere Peleus
<ov. met. 12.367>	vidit, "at inferias, iuvenum gratissime Crantor,
<ov. met. 12.368>	accipe" ait, validoque in Demoleonta lacerto
<ov. met. 12.369>	fraxineam misit, mentis quoque viribus, hastam.
<ov. met. 12.370>	Quae laterum cratem praerupit et ossibus haerens
<ov. met. 12.371>	intremuit. Trahit ille manu sine cuspide lignum
<ov. met. 12.372>	(id quoque vix sequitur), cuspis pulmone retenta est.
<ov. met. 12.373>	Ipse dolor vires animo dabat: aeger in hostem
<ov. met. 12.374>	erigitur pedibusque virum proculcat equinis.
<ov. met. 12.375>	Excipit ille ictus galea clipeoque sonanti
<ov. met. 12.376>	defensatque umeros praetentaque sustinet arma
<ov. met. 12.377>	perque armos uno duo pectora perforat ictu.
<ov. met. 12.378>	Ante tamen leto dederat Phlegraeon et Hylen
<ov. met. 12.379>	eminus, Iphinoum conlato Marte Claninque;
<ov. met. 12.380>	additur his Dorylas, qui tempora tecta gerebat
<ov. met. 12.381>	pelle lupi saevique vicem praestantia teli
<ov. met. 12.382>	cornua vara boum multo rubefacta cruore.
<ov. met. 12.383>	Huic ego (nam vires animus dabat) "adspice," dixi,
<ov. met. 12.384>	"quantum concedant nostro tua cornua ferro!"
<ov. met. 12.385>	et iaculum torsi; quod cum vitare nequiret,
<ov. met. 12.386>	opposuit dextram passurae vulnera fronti:
<ov. met. 12.387>	adfixa est cum fronte manus. Fit clamor, at illum
<ov. met. 12.388>	haerentem Peleus et acerbo vulnere victum
<ov. met. 12.389>	(stabat enim propior) mediam ferit ense sub alvum.
<ov. met. 12.390>	Prosiluit terraque ferox sua viscera traxit
<ov. met. 12.391>	tractaque calcavit calcataque rupit et illis
<ov. met. 12.392>	crura quoque inpediit et inani concidit alvo.
<ov. met. 12.393>	Nec te pugnantem tua, Cyllare, forma redemit,
<ov. met. 12.394>	si modo naturae formam concedimus illi:
<ov. met. 12.395>	barba erat incipiens, barbae color aureus, aurea
<ov. met. 12.396>	ex umeris medios coma dependebat in armos.
<ov. met. 12.397>	Gratus in ore vigor; cervix umerique manusque
<ov. met. 12.398>	pectoraque artificum laudatis proxima signis,
<ov. met. 12.399>	et quacumque vir est; nec equi mendosa sub illo
<ov. met. 12.400>	deteriorque viro facies: da colla caputque,
<ov. met. 12.401>	Castore dignus erit; sic tergum sessile, sic sunt
<ov. met. 12.402>	pectora celsa toris. Totus pice nigrior atra;
<ov. met. 12.403>	candida cauda tamen, color est quoque cruribus albus.
<ov. met. 12.404>	Multae illum petiere sua de gente, sed una
<ov. met. 12.405>	abstulit Hylonome, qua nulla decentior inter
<ov. met. 12.406>	semiferos altis habitavit femina silvis.
<ov. met. 12.407>	Haec et blanditiis et amando et amare fatendo
<ov. met. 12.408>	Cyllaron una tenet; cultus quoque, quantus in illis
<ov. met. 12.409>	esse potest membris, ut sit coma pectine levis,
<ov. met. 12.410>	ut modo rore maris, modo se violave rosave
<ov. met. 12.411>	inplicet, interdum candentia lilia gestet,
<ov. met. 12.412>	bisque die lapsis Pagasaeae vertice silvae
<ov. met. 12.413>	fontibus ora lavet, bis flumine corpora tingat,
<ov. met. 12.414>	nec nisi quae deceant electarumque ferarum
<ov. met. 12.415>	aut umero aut lateri praetendat vellera laevo.
<ov. met. 12.416>	Par amor est illis: errant in montibus una,
<ov. met. 12.417>	antra simul subeunt; et tum Lapitheia tecta
<ov. met. 12.418>	intrarant pariter, pariter fera bella gerebant.
<ov. met. 12.419>	Auctor in incerto est: iaculum de parte sinistra
<ov. met. 12.420>	venit et inferius qua collo pectora subsunt,
<ov. met. 12.421>	Cyllare, te fixit; parvo cor vulnere laesum
<ov. met. 12.422>	corpore cum toto post tela educta refrixit.
<ov. met. 12.423>	Protinus Hylonome morientes excipit artus
<ov. met. 12.424>	inpositaque manu vulnus fovet oraque ad ora
<ov. met. 12.425>	admovet atque animae fugienti obsistere temptat.
<ov. met. 12.426>	Ut videt exstinctum, dictis, quae clamor ad aures
<ov. met. 12.427>	arcuit ire meas, telo, quod inhaeserat illi,
<ov. met. 12.428>	incubuit moriensque suum conplexa maritum est.
<ov. met. 12.429>	Ante oculos stat et ille meos, qui sena leonum
<ov. met. 12.430>	vinxerat inter se conexis vellera nodis,
<ov. met. 12.431>	Phaeocomes, hominemque simul protectus equumque.
<ov. met. 12.432>	Codice qui misso, quem vix iuga bina moverent,
<ov. met. 12.433>	Tectaphon Oleniden a summo vertice fregit.
<ov. met. 12.434>	fracta volubilitas capitis latissima, perque os
<ov. met. 12.435>	perque cavas nares oculosque auresque cerebrum
<ov. met. 12.436>	molle fluit veluti concretum vimine querno
<ov. met. 12.437>	lac solet, utve liquor rari sub pondere cribri
<ov. met. 12.438>	manat et exprimitur per densa foramina spissus.
<ov. met. 12.439>	Ast ego, dum parat hic armis nudare iacentem,
<ov. met. 12.440>	(scit tuus hoc genitor) gladium spoliantis in ima
<ov. met. 12.441>	ilia demisi. Chthonius quoque Teleboasque
<ov. met. 12.442>	ense iacent nostro: ramum prior ille bifurcum
<ov. met. 12.443>	gesserat, hic iaculum; iaculo mihi vulnera fecit:
<ov. met. 12.444>	signa vides! adparet adhuc vetus inde cicatrix.
<ov. met. 12.445>	Tunc ego debueram capienda ad Pergama mitti,
<ov. met. 12.446>	tum poteram magni, si non superare, morari
<ov. met. 12.447>	Hectoris arma meis! Illo sed tempore nullus,
<ov. met. 12.448>	aut puer Hector erat, nunc me mea deficit aetas.
<ov. met. 12.449>	Quid tibi victorem gemini Periphanta Pyraethi,
<ov. met. 12.450>	Ampyca quid referam, qui quadrupedantis Echecli
<ov. met. 12.451>	fixit in adverso cornum sine cuspide vultu?
<ov. met. 12.452>	Vecte Pelethronium Macareus in pectus adacto
<ov. met. 12.453>	stravit Erigdupum, memini et venabula condi
<ov. met. 12.454>	inguine Nesseis manibus coniecta Cymeli.
<ov. met. 12.455>	Nec tu credideris tantum cecinisse futura
<ov. met. 12.456>	Ampyciden Mopsum: Mopso iaculante biformis
<ov. met. 12.457>	accubuit frustraque loqui temptavit Hodites
<ov. met. 12.458>	ad mentum lingua mentoque ad guttura fixo.
<ov. met. 12.459>	Quinque neci Caeneus dederat, Styphelumque Bromumque
<ov. met. 12.460>	Antimachumque Elymumque securiferumque Pyraechmen:
<ov. met. 12.461>	vulnera non memini, numerum nomenque notavi.
<ov. met. 12.462>	Provolat Emathii spoliis armatus Alesi,
<ov. met. 12.463>	quem dederat leto, membris et corpore Latreus
<ov. met. 12.464>	maximus: huic aetas inter iuvenemque senemque,
<ov. met. 12.465>	vis iuvenalis erat, variabant tempora cani.
<ov. met. 12.466>	Qui clipeo gladioque Macedoniaque sarisa
<ov. met. 12.467>	conspicuus faciemque obversus in agmen utrumque
<ov. met. 12.468>	armaque concussit certumque equitavit in orbem
<ov. met. 12.469>	verbaque tot fudit vacuas animosus in auras:
<ov. met. 12.470>	"Et te, Caeni, feram? Nam tu mihi femina semper,
<ov. met. 12.471>	tu mihi Caenis eris. Nec te natalis origo
<ov. met. 12.472>	commonuit, mentemque subit, quo praemia facto
<ov. met. 12.473>	quaque viri falsam speciem mercede parasti?
<ov. met. 12.474>	Quid sis nata, vide, vel quid sis passa, columque,
<ov. met. 12.475>	i, cape cum calathis et stamina pollice torque:
<ov. met. 12.476>	bella relinque viris." Iactanti talia Caeneus
<ov. met. 12.477>	extentum cursu missa latus eruit hasta,
<ov. met. 12.478>	qua vir equo commissus erat. Furit ille dolore
<ov. met. 12.479>	nudaque Phyllei iuvenis ferit ora sarisa.
<ov. met. 12.480>	Non secus haec resilit, quam tecti a culmine grando,
<ov. met. 12.481>	aut siquis parvo feriat cava tympana saxo.
<ov. met. 12.482>	Comminus adgreditur laterique recondere duro
<ov. met. 12.483>	luctatur gladium: gladio loca pervia non sunt.
<ov. met. 12.484>	"Haud tamen effugies! medio iugulaberis ense,
<ov. met. 12.485>	quandoquidem mucro est hebes" inquit et in latus ensem
<ov. met. 12.486>	obliquat longaque amplectitur ilia dextra.
<ov. met. 12.487>	Plaga facit gemitus in corpore marmoris icti,
<ov. met. 12.488>	fractaque dissiluit percusso lammina callo.
<ov. met. 12.489>	Ut satis inlaesos miranti praebuit artus,
<ov. met. 12.490>	"nunc age," ait Caeneus, "nostro tua corpora ferro
<ov. met. 12.491>	temptemus!" capuloque tenus demisit in armos
<ov. met. 12.492>	ensem fatiferum caecumque in viscera movit
<ov. met. 12.493>	versavitque manu vulnusque in vulnere fecit.
<ov. met. 12.494>	Ecce ruunt vasto rabidi clamore bimembres
<ov. met. 12.495>	telaque in hunc omnes unum mittuntque feruntque.
<ov. met. 12.496>	Tela retusa cadunt: manet inperfossus ab omni
<ov. met. 12.497>	inque cruentatus Caeneus Elateius ictu.
<ov. met. 12.498>	Fecerat attonitos nova res. "Heu dedecus ingens!"
<ov. met. 12.499>	Monychus exclamat, "populus superamur ab uno
<ov. met. 12.500>	vixque viro: quamquam ille vir est, nos segnibus actis
<ov. met. 12.501>	quod fuit ille, sumus! Quid membra inmania prosunt?
<ov. met. 12.502>	Quid geminae vires et quod fortissima rerum
<ov. met. 12.503>	in nobis duplex natura animalia iunxit?
<ov. met. 12.504>	Nec nos matre dea, nec nos Ixione natos
<ov. met. 12.505>	esse reor, qui tantus erat, Iunonis ut altae
<ov. met. 12.506>	spem caperet: nos semimari superamur ab hoste!
<ov. met. 12.507>	Saxa trabesque super totosque involvite montes
<ov. met. 12.508>	vivacemque animam missis elidite silvis!
<ov. met. 12.509>	silva premat fauces, et erit pro vulnere pondus."
<ov. met. 12.510>	Dixit et insanis deiectam viribus austri
<ov. met. 12.511>	forte trabem nactus validum coniecit in hostem
<ov. met. 12.512>	exemplumque fuit, parvoque in tempore nudus
<ov. met. 12.513>	arboris Othrys erat, nec habebat Pelion umbras.
<ov. met. 12.514>	Obrutus inmani tumulo sub pondere Caeneus
<ov. met. 12.515>	aestuat arboreo congestaque robora duris
<ov. met. 12.516>	fert umeris. Sed enim postquam super ora caputque
<ov. met. 12.517>	crevit onus neque habet, quas ducat, spiritus auras,
<ov. met. 12.518>	deficit interdum, modo se super aera frustra
<ov. met. 12.519>	tollere conatur iactasque evolvere silvas,
<ov. met. 12.520>	interdumque movet, veluti, quam cernimus, ecce,
<ov. met. 12.521>	ardua si terrae quatiatur motibus Ide.
<ov. met. 12.522>	Exitus in dubio est: alii sub inania corpus
<ov. met. 12.523>	Tartara detrusum silvarum mole ferebant;
<ov. met. 12.524>	abnuit Ampycides medioque ex aggere fulvis
<ov. met. 12.525>	vidit avem pennis liquidas exire sub auras,
<ov. met. 12.526>	quae mihi tum primum, tunc est conspecta supremum.
<ov. met. 12.527>	Hanc ubi lustrantem leni sua castra volatu
<ov. met. 12.528>	Mopsus et ingenti circum clangore sonantem
<ov. met. 12.529>	adspexit pariterque animis oculisque secutus
<ov. met. 12.530>	"o salve" dixit, "Lapithaeae gloria gentis,
<ov. met. 12.531>	maxime vir quondam, sed nunc avis unica, Caeneu!"
<ov. met. 12.532>	Credita res auctore suo est: dolor addidit iram,
<ov. met. 12.533>	oppressumque aegre tulimus tot ab hostibus unum;
<ov. met. 12.534>	nec prius abstitimus ferro exercere dolorem,
<ov. met. 12.535>	quam data pars leto, partem fuga noxque removit."
<ov. met. 12.536>	Haec inter Lapithas et semihomines Centauros
<ov. met. 12.537>	proelia Tlepolemus Pylio referente dolorem
<ov. met. 12.538>	praeteriti Alcidae tacito non pertulit ore
<ov. met. 12.539>	atque ait: "Herculeae mirum est oblivia laudis
<ov. met. 12.540>	acta tibi, senior! Certe mihi saepe referre
<ov. met. 12.541>	nubigenas domitos a se pater esse solebat."
<ov. met. 12.542>	Tristis ad haec Pylius: "Quid me meminisse malorum
<ov. met. 12.543>	cogis et obductos oculis rescindere luctus
<ov. met. 12.544>	inque tuum genitorem odium offensasque fateri?
<ov. met. 12.545>	Ille quidem maiora fide, di! gessit et orbem
<ov. met. 12.546>	inplevit meritis, quod mallem posse negare:
<ov. met. 12.547>	sed neque Deiphobum nec Polydamanta nec ipsum
<ov. met. 12.548>	Hectora laudamus---quis enim laudaverit hostem?
<ov. met. 12.549>	Ille tuus genitor Messenia moenia quondam
<ov. met. 12.550>	stravit et inmeritas urbes Elimque Pylumque
<ov. met. 12.551>	diruit inque meos ferrum flammamque penatis
<ov. met. 12.552>	inpulit, utque alios taceam, quos ille peremit,
<ov. met. 12.553>	bis sex Nelidae fuimus, conspecta iuventus:
<ov. met. 12.554>	bis sex Herculeis ceciderunt me minus uno
<ov. met. 12.555>	viribus; atque alios vinci potuisse ferendum est:
<ov. met. 12.556>	mira Periclymeni mors est, cui posse figuras
<ov. met. 12.557>	sumere, quas vellet, rursusque reponere sumptas
<ov. met. 12.558>	Neptunus dederat, Nelei sanguinis auctor.
<ov. met. 12.559>	Hic ubi nequiquam est formas variatus in omnes,
<ov. met. 12.560>	vertitur in faciem volucris, quae fulmina curvis
<ov. met. 12.561>	ferre solet pedibus divum gratissima regi;
<ov. met. 12.562>	Viribus usus avis pennis rostroque redunco
<ov. met. 12.563>	hamatisque viri laniaverat unguibus ora:
<ov. met. 12.564>	tendit in hunc nimium certos Tirynthius arcus
<ov. met. 12.565>	atque inter nubes sublimia membra ferentem
<ov. met. 12.566>	pendentemque ferit, lateri qua iungitur ala;
<ov. met. 12.567>	nec grave vulnus erat sed rupti vulnere nervi
<ov. met. 12.568>	deficiunt motumque negant viresque volandi.
<ov. met. 12.569>	Decidit in terram, non concipientibus auras
<ov. met. 12.570>	infirmis pennis, et qua levis haeserat alae,
<ov. met. 12.571>	corporis adfixi pressa est gravitate sagitta
<ov. met. 12.572>	perque latus summum iugulo est exacta sinistro.
<ov. met. 12.573>	Nunc videor debere tui praeconia rebus
<ov. met. 12.574>	Herculis, o Rhodiae rector pulcherrime classis?
<ov. met. 12.575>	Nec tamen ulterius, quam fortia facta silendo
<ov. met. 12.576>	ulciscor fratres: solida est mihi gratia tecum."
<ov. met. 12.577>	Haec postquam dulci Neleius edidit ore,
<ov. met. 12.578>	a sermone senis repetito munere Bacchi
<ov. met. 12.579>	surrexere toris: nox est data cetera somno.
<ov. met. 12.580>	At deus, aequoreas qui cuspide temperat undas,
<ov. met. 12.581>	in volucrem corpus nati Phaethontida versum
<ov. met. 12.582>	mente dolet patria saevumque perosus Achillem
<ov. met. 12.583>	exercet memores plus quam civiliter iras,
<ov. met. 12.584>	iamque fere tracto duo per quinquennia bello
<ov. met. 12.585>	talibus intonsum conpellat Sminthea dictis:
<ov. met. 12.586>	"O mihi de fratris longe gratissime natis,
<ov. met. 12.587>	inrita qui mecum posuisti moenia Troiae,
<ov. met. 12.588>	ecquid, ubi has iamiam casuras adspicis arces,
<ov. met. 12.589>	ingemis? Aut ecquid tot defendentia muros
<ov. met. 12.590>	milia caesa doles? Ecquid, ne persequar omnes,
<ov. met. 12.591>	Hectoris umbra subit circum sua Pergama tracti?
<ov. met. 12.592>	cum tamen ille ferox belloque cruentior ipso
<ov. met. 12.593>	vivit adhuc, operis nostri populator, Achilles.
<ov. met. 12.594>	Det mihi se! faxo, triplici quid cuspide possim,
<ov. met. 12.595>	sentiat; at quoniam concurrere comminus hosti
<ov. met. 12.596>	non datur, occulta necopinum perde sagitta!"
<ov. met. 12.597>	Adnuit atque animo pariter patruique suoque
<ov. met. 12.598>	Delius indulgens nebula velatus in agmen
<ov. met. 12.599>	pervenit Iliacum mediaque in caede virorum
<ov. met. 12.600>	rara per ignotos spargentem cernit Achivos
<ov. met. 12.601>	tela Parim fassusque deum "Quid spicula perdis
<ov. met. 12.602>	sanguine plebis?" ait. "Siqua est tibi cura tuorum,
<ov. met. 12.603>	vertere in Aeaciden caesosque ulciscere fratres!"
<ov. met. 12.604>	Dixit et ostendens sternentem Troica ferro
<ov. met. 12.605>	corpora Peliden, arcus obvertit in illum
<ov. met. 12.606>	certaque letifera direxit spicula dextra.
<ov. met. 12.607>	Quod Priamus gaudere senex post Hectora posset,
<ov. met. 12.608>	hoc fuit: ille igitur tantorum victor, Achille,
<ov. met. 12.609>	victus es a timido Graiae raptore maritae!
<ov. met. 12.610>	At si femineo fuerat tibi Marte cadendum,
<ov. met. 12.611>	Thermodontiaca malles cecidisse bipenni!
<ov. met. 12.612>	Iam timor ille Phrygum, decus et tutela Pelasgi
<ov. met. 12.613>	nominis, Aeacides, caput insuperabile bello,
<ov. met. 12.614>	arserat: armarat deus idem idemque cremabat;
<ov. met. 12.615>	iam cinis est, et de tam magno restat Achille
<ov. met. 12.616>	nescio quid parvam, quod non bene conpleat urnam:
<ov. met. 12.617>	at vivit totum quae gloria conpleat orbem!
<ov. met. 12.618>	Haec illi mensura viro respondet, et hac est
<ov. met. 12.619>	par sibi Pelides nec inania Tartara sentit.
<ov. met. 12.620>	Ipse etiam, ut, cuius fuerit, cognoscere posses
<ov. met. 12.621>	bella movet clipeus, deque armis arma feruntur.
<ov. met. 12.622>	Non ea Tydides, non audet Oileos Aiax,
<ov. met. 12.623>	non minor Atrides, non bello maior et aevo
<ov. met. 12.624>	poscere, non alii: solis Telamone creato
<ov. met. 12.625>	Laerteque fuit tantae fiducia laudis.
<ov. met. 12.626>	A se Tantalides onus invidiamque removit
<ov. met. 12.627>	Argolicosque duces mediis considere castris
<ov. met. 12.628>	iussit et arbitrium litis traiecit in omnes.

